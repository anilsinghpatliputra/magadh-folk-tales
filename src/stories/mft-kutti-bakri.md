---
slug: "mft-kutti-bakri"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "कुत्ती आउ बकरी के इयारी"
---
एगो बकरी आउ कुत्ती में इयारी हले। दूनो एके जगुन रहऽ हलन। कुछ दिन के बाद कुतिया के दूगो बच्चा पैदा भेलई। बचवा के जनमते कुतिया बेचारी मर गेल। अब बकरिया बेचारी बचवा के पाले-पोसे लगल। दिनभर बकरिया जंगल में चरे, आउ साँझ के आन के दूनो बचवन के दूध पिआवे। ई तरह से जब कुछ दिन बीत गेल, तऽ एक दिन सब सिआर मिल के सोचलन कि ए भाई, हमनी मिल के बकरिया के मार देई तऽ सब के एक दिन बढ़िया भोज हो जाय! ई बात सुनके सब सियार तइयार हो गेलन।
 
ओहनी के मेंठ एगो बंडा सिआर हल। ऊ कहलक कि ''कल्ह से हम ई फेर में कहीं छिपल रहबो, आउ जइसहीं बकरिया चरे ला अयतो, ओइसहीं हम ओकरा पर टूट पड़वो। बस, पकड़ा जयतो!'' ई सब बात बकरिया के मालूम हो गेल। ऊ साँझ के घरे आन के बचवन से कहलक कि ''ए बेटा, आज जी भर दूध पी लऽ, कल्ह तो सिअरवा हमरा मार ही देतो!'' कुतिया के बचवा कहलक कि ''मौसी अइसन बात हउ? से ठीक हउ, तोरा जब मारिये देत, तो हमनी बचके का करम? अच्छा, जब तू चरे ला जंगल में जइहें, तो हमनी भी चलब!''
 
बिहान भेल तो बकरिया बेटवन के दूध पिया के चरे ला चलल। पीछे से ऊ दूनो कुतिया के बचवो भी जाके छिप गेल। जब बंडा सिअरवा सब सथियन के साथे बकरिया पर टूटल, तो ई दूनो बचवन निकल के एतना तेज से सिआर के खदेरलन कि ओहनी बचते-बचते अप्पन मांद में जाके घुस गेलन। बाकि बंडा सिअरवा के मनियाँ (मँदवा) दूर हल। ऊ एतना जोर से भागल जाइत हल कि जइसहीं अप्पन माँद भीर पहुँचल, आउ घुसे ला चाहलक कि ओकर मुँहवें ऊपर ही फँस गेल, आउ ऊ गिर परल। दूनो कुतवन ओकरा नोंच-नाच के मार देलक।