---
slug: "mft-charwaha-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "चरवाहा से राजा"
---
एगो राजा हलन। ऊ बार-बार अप्पन किला बनाव हलन आउ गिर जा हल। से एक तुरी सब अमला-कैला के गोजी-लाठी लेके खड़ा रहे कहलन कि अबरी किला के डाहे तो ओकरा जान मार दीहँई । ई बात ओहिजा के नगवा सुनइत हल से ऊ निकल के भागल। लोग ओकरा खदेरलन । रस्ता में एगो गोरखिया ‘चरवाहा' मिलल, जेकरा से नगवा बड़ी घिघिआयल कि हम गेड़र मार के बइठ जाइत ही । तू ऊपरे से बइठ जो, तो हम बच जायमऽ । चरवाहा पहिले नाकर-नुकुर कैलक बाकि नाग के एगो चीनी घइला देबे ला कहे पर ओकरा पर बइठ गेल । राजा के अदमी आन के आगे बैठ गेलन, नाग बच गेल। 

नाग के कहल मोताबिक चरवाहा के एगो घइला देलक आउ कहलक कि एकरा में पानी भरके झाँक दिहें आउ गरम करिहें । जब भाफ निकले लगतउ तो ढँकना उघार दिहें। ओकरा में से एगो लड़की निकलतउ । चरवाहा ओइसहीं कैलक आउ लड़की निकलल तो देख के सब चरवाहा भाग गेलन । बाकि नाग के बचावे ओला चरवाहा रह गेल तो लड़किया पूछकई कि तोर घर कहवाँ हवऽ । चरवहवा कहलक कि ऊ का झोपड़िया लौकइत हे। दूनो अप्पन झोपड़ी में चल गेलन। उहईं रहे लगलन । एक दिन लड़किया कहलक कि तू सब के गोरू चराना बंद कर दऽ, आउ राजा से घर बनावे ला जमीन माँग । चरवाहा राजा भिरु जमीन ला गेल तो राजा कहकथिन कि जने जेतना जमीन मिले उहाँ घर बना के रहऽ गन ।
 
चरवाहा आउ लड़की सहर से हट के रात में गेल । लड़किया जने-जने घूम गेलई, सत-महला किला बन गेल। सबेरे राजा देखलन तो अजगुत में पड़ गेलन। कुछ चुगिला जाके राजा से कहलन कि ओही चरवहवा नऽ किला बना के रहइत हे। राजा अपना से बढ़िया किला देख के हथिआवेला चाहलन। से एगो नउवा राजा से कहलक कि किला लेना कउन मोसकिल हे? अपने ओकरा बोला के कहूँ कि रात भर में फरल आम के बगइचा तइयार कर दे । न करबे तो परिवार साथे मार देवउ । ई सुन के ऊ किला छोड़ के भाग जायत। 

राजा नउवा से ओकरा के बोला के कहलक। मेहरारू रात में एक ठइयाँ घूम गेल तो एगो खूब बढ़िया बगइचा लग गेल जेकरा में घउद-के-घउद आम फरल हल । ई देख के राजा साहब खूब खुस भेलन आउ नउवा के बोला के कहलन कि एरे नउवा ऊ तो सब कुछ कर देलक जे कहली हले। अब का करे के चाही? नउवा कहलक कि अबरी कहीं कि सोआर्ग से हमर बाप के समाचार ला दे न तो लादे-भुँसे भरवा देल जयबे। 
चरवाहा घरे आन के मेहरारू से कहलक, तो ऊ बतौकई कि राजा से सोआर्ग के राह के खर्चा ला बीस हजार रोपेया आउ दस मन चाउर माँग लावऽ । राजा सब चीज दे देलन। चरवाहा घरे आन के छव महीना तक छिपल रहल। ओकर मोंछ-दाढ़ी बढ़के एक-एक हाथ के हो गेल । फिन राजा भिर गेल तो राजा बाप के समाचार पूछलन। ऊ कहलक कि बापजान तो खूब मजे में हथ । हमरे नियर मोटायल हथ बाकि मोछ-दाढ़ी बढ़के बोका अइसन भेल हइन । राजा कहलन कि उहाँ नउवा के कमी न हे हो।  एकरा बाद राजा फिनो नउवा के बोला के पूछलन कि अब का करीं ? ऊ तो सोअरग से भी हाल ला देलक । नउवा बतौलक कि अबरी ओकरा से कमछेया के फूल आउ चिरई माँगीं। राजा चरवहवा के बोला के दूनो चीज माँगलन । 

चरवाहा घरे जा के फिनो अप्पन अउरत के कलहलक तो अबरी ओकर अउरतिये मरदाना के भेस बना के घोड़ा पर चढ़के कमछेया देस में चलल । उहाँ पहुँचल तो एगो कुआँ पर पानी पीये ला ठहरल । उहाँ राजा के लड़की झरोखा से देखइत हल। ऊ एकर सूरत देख के मोहा गेल आउ बाप से ओकरे साथे सादी करे ला जिद रोपलक । ऊ लड़का बनल लड़की कमछेया के फूल लेवे के सर्त पर सादी कर लेलल आउ फिन कमछेया के चिरई ला आगे बढ़ल । जाइत-जाइत फिन ओकरा पिआस लगल तो एगो कुआँ पर पानी पीये गेल । उहाँ के राजा के लड़की भी ओकरा देख के मोहित हो गेल आउ अप्पन लौंडी से ओकरा बोला के सादी करे ला पूछलक । तो ऊ बोललक हमरा कमछेआ के चिरई मिल जायत तो सादी करब । लड़की चिरई देवे ला तइयार हो गेल। चट मड़वा, पट भतवान पहिले ही नियन हो गेल आउ बिआह भी हो गेल । जब रोसगदी मांगलन तब राजा खूब अन्न-धन हाथी पर लाद के कमछेया के चिरई साथै अरियात देलन । फिन कमछेया के फूल भिरु अयलन आउ उहाँ से भी रोसगदी करा के हाथी पर कमछेया के फूल लाद के दूनो रानी के साथे घरे पहुँचलन। फिन चरवाहा कमछेया के फूल आउ चिरई राजा साहेब ही ढेर मानी पहुँचा देलन । 

एकरा बाद राजा साहेब नउवा के हुकुम देलन कि जाके सोअरग में बाप के दाढ़ी आउ हजामत बनावइत रहिहें । नउवा भेल परेसान। से आन के चरवाहा सो पूछलक कि सोअरग में कइसे जायल जाहे? ऊ बतौलकई कि चुल्हा में ढेर मानी लकड़ी डाल के बइठ जो, आउ ऊपरे से माटी के तेल छींट के आग लगा ले। ओकरे लहर पर बइठ के सोअरग में चल जयबें । नउवा कहलक कि तू ही पहिले कर दे। चरवाहा ओइसहीं इंतजाम कर देलक । नउवा जरके राख हो गेल । चरवाहा राजा नियन तीनो रानी के साथे आराम-चैन से रहे लगल ।
