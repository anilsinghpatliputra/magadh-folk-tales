---
slug: "mft-subaran-sundari"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "जैन आउ मेठ सुबरन सुन्नरी"
---
एगो राजा हलन। उनकर एगो बेटा हल । राजा बेटा के पढ़े लागी गुरु के पास भेज देलन हल । लड़का के नाम हल जैन । जैन बड़ी भारी मेहनत से पढ़इत हल। गुरु जी के भी एगो खूब सुन्नर लड़की हल। जैन के देख के ऊ लड़की मोहित हो गेल। दूनो में रोज बात-चीत होवऽ हल । बाकि जैन ब्रह्मचारी हल। गुरु के लड़की के साथ जैन बहिन के तरह व्यवहार कर हल । 

एक समय के बात हेय कि राजा के बेटा के बिआह करे लागी कहलन। ई खबर सुन के गुरु जी के लड़की कहलक कि तू हमरा से विवाह कर लऽ । जैन लड़की के बात नऽ मानलक तो लड़की अपन झूला आउ साड़ी फार के अप्पन बाप से कहलक कि बापजान हमरा जैन बरिआरी बेइज्जत कयलक है। गुरु सुन के जैन पर बड़ी खिसिआयलन आउ जाके ओकर बाप राजा से कहलन कि कोई अदमी कोई अउरत के बरिआरी बेइज्जत करे, तो ओकर कउन सजाय देल जायत? राजा कहलन कि ओकरा फाँसी देल जायत । गुरु जी सारा हाल कह सुनौलन। सुनके राजा कहलन कि लगऽ हे अपने ओकरा बढ़ियाँ से शिक्षा नऽ देली हे? ठीक हे, तो जैन के सजाय में हम ओकरा राज से निकाल देइत ही। 

जैन घर से निकाल देल गेल। घरे से जाइत-जाइत जंगल-झाड़ में पहुँचल। ऊ जंगल में एगो पुल मिलल । ऊ पुल तर तीन-चार गो चोर रह हलन, आउ राही बटोही के मार-पीट के माल असबाब छीन ले हलन। जैन ओहिजा पहुँचल तो रात हो गेल हल। चोर लोग पूछलन कि कउन हे?  तऽ ऊ कहलक कि हम जैन ही । जैन बड़ी मजबूत आउ बहादुर हल। तीनों-चारो चोर ओकरा में लपटा गेलन तो जैन अकेले उनकरा के मार-मार के छत्ता कर देलक । तब चोरवन सोचलन कि एकरा कइसहूँ जान मार देवे के चाहीं । ओहनी तीन-चार सौ लड़की आउ अउरत के बन्द कयले हलन आउ काफी धन-दौलत जमा कयले हलन। 

चोरवन जैन से कहलन कि अगर तू ब्रह्मचारी हे तो ओने एगो मंदिर के बगल में भारी गरम जल के कुण्ड है । ओही कुण्ड के पास एगो देवता पत्थल हो गेलन हे। उनका सराप हे कि कोई ब्रह्मचारी ऊ गरम कुण्ड में नेहा धोवा के पत्थल के छू देत तब ऊ असली रूप में देवता बन जयतन। जैन के पूरा विस्वास हल कि ऊ जरूर ब्रह्मचारी हे । ई सोच के ऊ ओहनी के कहे मोताविक ओही मंदिर भीर गेल । जाके देखइत हथ कि ठीके में एगो पत्थल के मूर्ति हे आउ ओही मंदिर भीर एगो कुण्डो हे। जैन जाके कुण्ड में नेहयलक आउ पत्थल के छू देलक तो पत्थल देवता बन गेलन आउ बर माँगे ला कहललन । जैन कहलन कि हमरा कउनो चीज के कमी नऽ हे, बाकि देवता प्रसन्न होके अपने से तीन गो चीज देलन। एगो डंटा देलन आउ कहलन कि एकरा से जेकरा मारे ला कहबऽ ओकरा मार-पीट के ई ठीक कर देतव, ऊ चाहे केतनो बरिआर होय । एगो झोली देलन आउ कहलन कि झोली से जउन चीज मँगवऽ तउन चीज निकलतवऽ । एगो चादर देलन आउ कहलन कि एकरा ओढ़े से केतनो ठंढा होतवऽ तो नऽ लगतवऽ, आउ आग से भी न जरतवऽ। तीनों चीज दे के देवता उपह गेलन। 

एकरा बाद जैन सब समान लेके ओही राह से चलल जउन राह से आयल हल। चोर लोग देखलन कि फिन जैन बढ़िया से लौटल आवइत हे, तो डरे मिल के सब हाल पूछ लेलन । तुरत जैन के चारो ओर से लपेटा के मार-पीट के डंटा छीन लेल आउ डंटा के हुकुम देके खूब मरम्मत करवा देलन । जब जैन मरल अइसन हो गेल तो ओकरा मरल समझ के ओहनी ओकरा उठा के ओही कुण्ड में डाले ला ले चललन । कोई कहे कि पत्थर बान्ह के एकरा कुण्ड में डाल दऽ । कोई कहे कि ऊपरे ही छोड़ दऽ । आखिर में ओही कुण्ड के चबूतरा पर ओहनी छोड़ के चल देलन । देवता के देल समान से चोर लोग काफी धन-दौलत जमा कर लेलन। 

जब चोर लोग जैन के मरल-पड़ल छोड़ के आ गेलन हल तो ऊ रात के ओही कुण्ड पर तीन सौ परी नेहाय अयलन। ओहनी पत-एतवार के रात में उहाँ आवऽ हलन। ऊ दिन एतवार हल। ओही तीन सौ परी में एगो मेठ सुबरन सुन्नरी हल। जब सभे परी नेहा-धोवा के चललन तो ऊ मेठ सुबरन सुन्नरी के जैन के लास पर नजर पड़ल। भिरु आयल तो देखलक कि ओकरा तनी-तनी साँसी चलइत हल । ऊ ओकर सूरत देख के मोहित हो गेल आउ तुरत अमृत चुआ के ओकरा जिया देलक। जब जैन उठल तो अप्पन पास में एगो अउरत देखलक । तो बड़ी अजगुत में पड़ गेल। दूनों में खूब पेयार हो गेल। दूनों में पूछ-ताछ भेल आउ बिआह हो गेल । जब मेठ सुबरन सुन्नरी इन्द्रासन में जाय लगल तो जैन पूछलक कि तोरा से कइसे भेंट होयत । सुन्नरी कहलक कि उहवाँ तो कोई अदमी जा नऽ सकऽ हे। बाकि हम एगो बाँसुरी देइत हिवऽ। जब अपने के इच्छा होयत तउन घड़ी बाँसुरी बजा देबऽ तो हम चल आयब । जइसहीं सुन्नरी आधा दूर गेल होयत तइसहीं जैन बाँसुरी फूँक देलक । सुन्नरी तुरत जैन भिरु आ गेल, तो जैन कहलक कि हम तोरा परचोवा लेइत हली। फिर सुन्नरी चल गेल ओही दिन से दूनों में पेयार चले लगल। कुछ दिन के बाद सुन्नरी के गरभ रह गेल । 

जब नौवाँ महीना में एक दिन बाकि हल तइसहीं जैन बाँसुरी बजवलक, तइसहीं मेठ सुन्नरी आवे ला चाहलक कि लड़का जनम ले लेलक । जब लड़का जनम लेलक तो इन्द्र महाराज सुन्नरी से कहलन कि कहवाँ से पाप बटोर के ले अयलें । आउ खिसिया के सराप, दे देलन कि जो मृत्युभुवन में। जेकरा से तू पेयार करऽ हैं ऊ तोरा नऽ पहचानतउ। आउ जउन दिन तू अपने मुँह से कह देबे कि हम तोर अउरत ही ओही दिन तोर मरद पत्थल हो जायत । एतना सुन के मेठ सुबरन सुन्नरी बड़ी घिघिआयल । तब इन्द्र कहलकथिन कि ओही दिन ई सराप से छुटकारा मिलत आउ तोहर पति चीन्हत, जब अदमी स्वर्ग से गुलाब फूल ले जा के पत्थल पर चढ़ा देत । उहाँ से अछता-पछता के सुन्नरी जैन भिरु आयल तो ओकर उड़े ओला पाँख झर गेल आउ अयला पर जैन ओकरा नऽ पहचान सकल । ऊ जैन के पास ही रहे लगल । 

जैन ऊ बेचारी के बहिन समझ के प्यार करे लगल । दूनों ओही कुण्ड के चबूतरा पर रहे लगलन । जैन कमा-धमा के लावे आउ ओकरो खाय पीये लागी देले जाय। एही तरह से दूनों के जिन्दगी बीते लगल । सुन्नरी मन में सोचलक कि बलाय से तो कइसहूँ गुजर-बसर चल जाइत हे नऽ ? सुन्नरी इन्द्रासन के परी हइए हल, खूब साज-सिंगार कयले रहऽ हल । एक दिन जैन उहवाँ से चल देलक । सेकरा पीछे-पीछे सुन्नरी भी चलल जउन राह से आयल हल । लड़का के ओही ठइयाँ छोड़ देलक । जैन फिन ओही चोर भिर पहुँचल तो चोर पूछलक कि तू कउन हे? तो ऊ कहलक कि हम जैन ही। चोरवन सोचलक कि जैन के तो हमनी मार देली हल, ई जिन्दा कइसे हो गेल? 

ओहनी के विसवास न होय, बाकि ओकरा साथे एगो औरत के गहना-पाती पेन्हले देखलक तो ओकरे पर पहिले झपटलन तो जैन बिनती कैलक कि हे देवता, तोरा में कोई ताकत न हे कि तोहर देल चीज हमरा पास आ जाय । एतना कहते देवता के देल तीनो चीज जैन के पास आ गेल। जैन डंटा के हुकुम देलक तो डंटा सब चोर के मार-पीट के मरम्मत कर देलक। चोर जेतना के चीज लूट के बंद कैले हल आउ औरत के रखले हल, सबहे से कहलक कि अप्पन-अप्पन चीज ले जाइजा लोग! सबहे अप्पन-अप्पन चीज चीन्ह के ले लेलन आउ अपना घरे चल गेलन । 

इहवाँ जब कुंड पर सुन्नरी लड़का के छोड़ के चल देलक हल, तब लड़का रोवइत हल। एगो खेत में काम करइत किसान देखलक तो लड़का के अप्पन घरे ले गेल आउ बेटा बना के पोसे लगल। जब लड़का छह-सात बरस के भेल आउ किसान मरे लगल तो कहलक कि ए बेटा, हम अब अप्पन माय-बाप के पास जाइत हिवऽ, तूहूँ कहीं अप्पन  माय-बाप के खोज लिहऽ । ई सब तोरे धन-दौलत हवऽ । ई पर लड़कवा पूछलक कि ए बापजान, तोहर बाप-माय कहवाँ हथुन ? बूढ़ा कहलक कि कहीं पर हमर बाप-माय होतन तो खोजिये लेवऽ। तो लड़का कहलक कि हमर माय-बाप कहवाँ पर हथ ? किसान कहलक कि जाके तू ओही कुंड पर मंदिर भिरु पता लगइहँऽ कि तोहर बाप-माय कहाँ हथुन । एतना कह के बूढ़ा किसान मर गेल । 

जैन सब अउरत के चोर से छोड़ा देलक तो सोचलक कि अब कहाँ जाई आउ का करीं? तो ऊ फिनो कुंड पर चल आयल । ओकरे साथै सुन्नरी भी आ गेल । सुन्नरी के जैन के साथ रहइत-रहइत छह-सात साल हो गेल हल । सुन्नरी एक रोज कहलक कि आज अप्पन परिचय कह देब, चाहे ई पत्थरे काहे न हो जाथ ? जब सुन्नरी कहलक कि हम तोर अउरत ही तो जैन तुरत पत्थर हो गेल। ई देख के सुन्नरी जार-बेजार रोवे लगल । कोई तरह से भीख-उख माँग के जिनगी पाले लगल आउ ओही कुंड पर रहे लगल । 

ओही लड़का किसान के मरला पर कुंड भिर आन के जार-बेजार रोवइत हल । उहाँ महादे आउ गौरा-पारवती शैल (सैर) करे निकललन हल। गौरा-पारवती महादे जी से कहलन कि कउन तो रोइत हे ? महादे जी कहलन कि तोरा तो हरमेसा एही बात सूझऽ हे ? संसार हइये हे, दुख तकलीफ होयबे करत । तइयो गौरा-पारवती कहलन कि कह सुनावऽ, कउन, काहे ला रोइत हे । महादेजी कहलन कि लड़का अप्पन बाप-माय ला रोइत हे । फिर पारवती जी पूछलन कि ओकर बाप-माय कहवाँ गेलथिन हे?  महादेजी पारवती जी के जिद्द कैला पर सब कहानी कह सुनौलन कि इन्द्र महराज के सराप से ओकर बाप पत्थर हो गेलथिन हे । माय एही ठइयाँ कइसहूँ गुजर करइत हथिन । जब ई लड़का सोअर्ग से फूल लान के पत्थर पर चढ़ावत तो पत्थर अदमी हो जायत, आउ माय के भी ओकर बाप चीन्हे लगतई। माय अप्पन बेटा के भी चीन्ह जायत। 

महादेजी आगे कहलन कि सोअर्ग के रास्ता बड़ा बीहड़ हे, आउ कोई उहाँ पहुँच जाय, तो इन्दर ओकर बज्जर से मार दे हथ बाकि एगो उपाय हे । एकरा हम अप्पन सिंहासन पर बइठा के भेजइत ही । महादेजी लड़का के सिंहासन पर बइठा के कहलन कि देख बच्चा, सोअर्ग में जा के फूल तोड़ना आउ जेतना जल्दी होय, चल देना । लड़का उहाँ जा के फूल तोड़के लावइत हल तो इन्दर महराज के मालूम भेल तो बज्जर फेंकलन तो महादे जी अपन त्रिसूल से रोक लेलन । लड़का बच निकलल आउ आके ओही पत्थर पर फूल चढ़ा देलक । फूल चढ़इते पत्थर अदमी में बदल गेल आउ उहाँ रहइत सुन्नरी के पहचान लेलक । सुन्नरी भी बेटा के पहचान लेलक । गौरा पारवती महादे जी के साथ फिनो उपह गेलन । ओ गढ़ी से बाप-माय आउ लड़का, तीनो खुसी से जिनगी बितावे लगलन । 
