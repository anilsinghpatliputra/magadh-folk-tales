---
slug: "/mft-hakeem-lukman"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "क्रोध में रहस्य खोले के फल"
---
एगो हकीम हल, जेकर नाम लुकमान हल। ऊ सोचऽ हल कि हम सब के जीआवऽ ही, से हमरा कउन मारत? ओकरा एक दिन जमदूत से बहस भे गेल। हकीम कहलक कि ''हमरा तूं काहे ले जयबऽ? हम तो दूसर के जीआवऽ ही!'' जमदूत कहे लगल कि ''एकरा से का? हम आज के अँठवा रोज तोरा ले जबवऽ!'' तब हकीम कहलक कि ''ई तो होइये नऽ सकऽ हे।'' तब जमदूत कहलक कि ''आज से आठ दिन में तूं जे चाहऽ से कर लऽ। बाकि आँठवा दिन हम तोरा ले जबवऽ।'' हकीम अप्पन घर के खूब सजावे लगल। आँठवा दिन अप्पन घर के एगो कोठरी में बारह कुरसी पर अपने नियन बारह गो अदमी बनौलक- हू-ब-हू सब अपने नियन। 

अब जमदूत अयलक तो हकीम के चीन्हवे नऽ करथ। ऊ बड़ा सोच में पड़ल, कि हम हकीम के आज नऽ ले जायेब, तऽ जमराज भीर मुँह नऽ देखावे लायक रहव। जमदूत सोचे लगल, कि हमरा राजा उहाँ नऽ भी रहे दे सकऽ हथ। से हक्का-बक्का हो के दूत जमराज के लोक में पहुँचल। जमराज कहलन कि ''तूं लोग बड़ा बुड़बक हऽ। एतना भी अकिल नऽ हे, कि हकीम के कइसे लाईं।'' 

जमराज कहलन कि सुन- ''उहाँ जा के कहऽ कि हकीम तो बड़ा अच्छा घर सजवलऽ हे। एतना अच्छा घर कि मृत्युभुवन में कोई नऽ सजवलक हे।'’ एकरा बाद फिनों कहिहें कि ''एकरा पर एगो गल्ती हे। एकरा में जे अदमी खड़ा हो जयतो, ओही हकीम होयतो!'' जमराज से ई सब बात सुन ई सब बात सुन के जमदूत फिन मृत्युभुवन में पहुँचलक। उहाँ जा के एही सब बात कहलक, सुनके हकीम के गुस्‍स आ गेल, बाउ ऊ बोल देलन कि हमर घर में दोसर हकीम के बनत, जमदूत उनका तुरते पकड़ लेल, आउ जमराज भीर ले गेलक । खिस्सा खतम, पइसा हजम! 
