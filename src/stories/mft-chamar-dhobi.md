---
slug: "/mft-chamar-dhobi"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "चमार आ धोबी के चलाँकी"
---
एगो बड़ी गरीब चमार हल । ऊ रोज जंगल से लकड़ी लावे आउ बेच-खोंच के कइसहूँ अप्पन काम चलावे । से एक दिन जंगल में गेल, तो ओकरा एगो बाघ से भेंट हो गेलई । चमरा हल कुछ चलाँक, से बघवा के देखते कहलक ''पांव लागी बाघ मामू !'' बघवा सोचलक कि बड़ी दिन पर एगो मानुख भी मिलल तो मामू-भगिना के नाता जोड़ लेलक । अब तो एकरा खाय में पाप होयत । एतने में चमरा कहलक कि ''ए बाघ मामू ! तूं जंगल में रहऽ हऽ, से गोड़ में तोरा काँटा कुस गड़ऽ होतवऽ। हमरा हीं अइहँऽ, से तोरा एगो जूता बना देवो।'' चमरा अप्पन घर बता देलक, आउ कहलक कि हमर पिछुतिये एगो झोड़ार हवऽ। तूं ओकरे में आन के नुकायल रहिहँऽ । ई तरह चमरा के ऊ दिन कइसहूँ जान बच गेल आउ घरे चल आयल। 

बघवा चमरा के गाँव में आयल आउ साँझ के पिछुतिया झोड़रवा में नुका गेल। ओही दिन गाँव के धोबी के एगो गदहा भुलायल हल । से घोबिया खोजइत-खोजइत पहर भर रात बीते चमरा हीं आयल । चमरा कहलक कि पिछुतिया देख गन का जानी झोड़रवा में बइठल होतउ? अन्हरिया रात हल, धोबिया अरउवा लेल ही देखे गेल। ओकरा में तो बघवा बइठल हले । अन्हारा में धोबिया बघवे के गदहा समझ के ओकरे पर चढ़ गेल आउ लगल डेंगावे । बघवा अरउवा के टपाटप मार खा के जंगल दने लगल भागे। धोबिया सोचलक कि गदहवा के घरे दने जाय के काम हलई, से ई जंगल दने जाइत हे। पानी टिपटिपाइत हले, कभी-कभी मलकऽ भी जा हल । मलकावा में देखलक तो बघवा जना गेल। धोबिया तो गते उतर गेल आउ एगो पीपर के खोड़रा में नुका गेल। 

ओन्‍ने बघवा बेहवास जंगल में भागल जइते हल, कि एगो सिआर ओकरा देखलक कि काहे बघवा भइया, एतना जोड़ से भागल जाइत हे? बघवा कहलक कि दुत् सार, आज टिपटिपवा के फेर में पड़ गेलिअउ हे । सिअरवा कहलक कि टिपटिपवा कइसन होवऽ हे ? चलऽ हमरा बतावऽ। बघवा कहलक कि हम न जबउ रे बाप ! उका ऊ पिपरा के खोड़रा में हउ । बघवा दूरे खड़ा हल आउ सिअरवा भीरू गेल। जाके अप्पन पोंछिया सोझ करके पिपरा के खोढ़रवा में घुसौलक । धोबिआ ओकर पोंछी धैलक । अब सिअरवा अपन पोंछी एन्ने घींचे आउ धोबिया ओने कस के पकड़ले हे। अंत में खींच-तान में सिअरवा के पोंछिए कुबर गेल। सिअरवा बघवा भीरु गेल आउ कहलक कि ''नऽ बघवा भइया, ऊ टिपटिपवा न हउ ! ऊ तो पोंछकबार हउ । से देख हम्मर पोंछिए कबार लेलकउ । बघवा कहलक कि ''अबकहीं न कह हलिअउ कि मत जो रे सार !'’ 

अब बघवा आउ सिअरवा सोंचलक कि ई तो बड़ी भारी आफत आयल । से दूनो सोंच- विचार के अप्पन-अप्पन तमाम जात-भाई के बोलौलक । सब मिल के तैय कयलक कि पिपरा के कबार के ओकरा जान से मार देवे के चाहीं । से सब मिल के पीपर के कबारे लगलन । थोड़े ही देर में पीपर तो कुबर गेल, आउ ओने से धोबिया निकलल। बघवन ओकरा खाय ला लड़े लगलन । ऊ कहे कि हम खयबो, ऊ कहे कि हम खयबो! धोबिया हल चालक । कहलक कि तोहनी लड़ऽ हे काहे ला?  हमरा खाय से तो पेट केकरो न भरतउ, तोहनी हीं घीउ, तेल, मीठा के तो कमी न हउ? तोहनी ऊ सब चीज हमरा ला के दे। तोहनी के हम भर पेट पुआ खिला दिअऊ। बघवन सोचलक, आउ सिअरवन कहलन कि ठीके कहऽ हउ । 

बघवन छीन-छोर के घीउ, मीठा, आटा जुटौले हइए हल से बाघ तो ई सब चीज लाके जीमा कर देलक । सिआर भी जरा मना जमा कयलक आ धोबिया पुआ बना-बना के फेंके लगल बाकि जे बरिआर रहे ओही खा जाय । अबरकन अइसहीं रह जाय । से धोबिया कहलक कि एगो काम करऽ ! एगो दमाही लाव। ओकरे में जोत के सबके सामने-सामने देबउ, तब सबके परापत होतउ। एकरा पर जादे तर तइयार हो गेल । ओहे एगो दमाही लौलक । धोबिया सब के ओकरा में कस के जोत देलक । भर कड़ाही तेल खूब खउला के सब बाघ आउ सिआर के मुँह पर उझिल देलक । सब बाघ-सिआर मर गेलन। 

धोबिया हँसते-हँसते घरे चल आयल । आ के चमरा से कहलक कि ले नऽ सार ! अब तो तोर चलती हो गेलउ। जो जंगलवा में हम बड़ी मानी बाघ आउ सिआर के मार देलिअउ हे । से चमरा खुसी के मारे अप्पन सब औजार ले के चलल । जंगल में जा के देखऽ हे कि बाघ आउ सिआर मर के टाल लगल हे । ओहे सबके चमड़ा चीर के उतार लेलक आउ ओकरा बेच देलक । जेकरा से चमरा मालो-माल हो गेल। बुधी के फल बइठल खाय। 
 