---
slug: "/mft-lal-sahjada"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "लाल सहजादा"
---
एगो सहर में बड़का राजा हलन । उनका धन-सम्पत कोई चीज के कमी नऽ हल बाकि उनका कोई बेटा न हल । राजा दिन रात फिकिर में रहऽ हलन कि उनका कइसे बेटा होयत। राजा के बड़का किला हल। किला में एगो सरप रहऽ हल। सरप के एक रोज अगाह भेल क्रि किला के एगो देवाल गिर जायत आउ ऊ चिपा जायत। से ऊ उहाँ से भागे ला चाहलक तइसहीं देवाल गिर गेल आउ सांप चपा गेल। देवाल गिरे के अवाज सुन के नोकर-चाकर अइलन तो देखऽ हथ कि एगो साँप आधा चपल हे, आउ ओकर मुँह से ई दीप के न ऊ दीप के एगो बालक निकलल हे। लौड़ी आन के राजा से सब हाल कहलक तो राजा ऊ बच्चा के खूब दुलार से पाले-पोसे लगलन। एक रोज राजा बराहमन के बोला के बच्चा के नाम धरे कहलन । बाबा जी कहलन कि लड़का बड़ा भागसाली है, बाकि लइका मुँह से जनम लेलक हे, से अप्‍पन मुँह से जे घड़ी अप्पन नाम कहत औही घड़ी ई मनुष सरीर छोड़ देन आउ सरप हो जायत । लइका के नाम लाल सहजादा धरा गेल । 

कुछ दिन बीतल आउ लडका बिआहे लायक भेल, तब राजा ओकर कनेया खोजे ला नउआ-ब्राह्मण के भेजलन । चारो बगल खोजइत-खोजइत ओहनी एगो नदी पास पहुंच गेलन । एगो दूसर राजा के बड़ी सुन्नर लड़की हल, जेकरो नाम लाल सहजादी हल। आउ ओहू लाल सहजादे नियन लइका से सादी करे ला चाह हल, से ऐहू राजा के नउवा-ब्राह्यन लइका खोजइत- खोजइत परेसान हलन । ऐहनी भी ओही नदी के दोसर किनार पर डेरा डाल देलन। जब दुनाे राजा के नउवा-बाह्यन नदी के दूनों किनारे पर खा-खा के दोना नदी में फेंक देलन तऽ दूनों के दोना दहा के एक-दूसर से लड़ गेल। ई देख के दूनाें दने के नउवा-ब्राहान अपने में पूछा-पूछी करे लगलन। जब सब हाल-चाल मालूम होयल तो ओही ठइयां बर-कनेआ के गनना-मनना कयल गेल । तिलक आउ बिआह के दिन-ठेकाना भी ठीक हो गेल। जउन दिन तिलक आवे ला हल ओही दिन लाल सहजादा के बाप मर गेलन। जे से बिआह रुक गेल । 

कुछ दिन बीतला के बाद लाल सहजादा के माय लाल सहजादी के बाप भिजुन बिआह खातिर खबर भेजलन । उहाँ के राजा बिआह करे से नहकार कर देलन। लाल सहजादा जब बड़का गो भेल तब उहाँ के लोग ओकरा बिरावे-चिरकावे लगलन कि तोहर माय-बाप कइसन हथुन कि अबहीं तक बिआह न करकथुन हे। ई सुन के लाल सहजादा के मन में बड़ी दुख भेल । घरे आ के खट्टी से तेगा उठवलक आउ माय के मारे ला तइयार हो गेल, आउ पूछलक कि आज तोरा हम जान से मार देबउ नऽ तो बताव कि हमरा बिआह काहे नऽ भेल हे । माय सब हाल कह सुनवलक। ई सब बात सुनके लाल सहजादा खूब बढ़ियाँ पेन्ह-ओढ़ के बढ़िया घोड़ा पर सवार हो गेल। आउ जाइत खानी कहलक कि हम सादी करब तो लाल सहजादिये से। जाइत-जाइत लाल सहजादी के बाप के राज में पहुँच गेल । उहाँ के राजा अप्पन बेटी लाल सहजादी के पढ़इत खनी चारों दने से पहरा बइठवले हल। लइका फाटक पर पहुँचल आउ ओहिजे अप्पन घोड़ा खड़ा कर देलक आउ लाल सहजादी के असरा देखे लगल । लइका एही तरी रोज-रोज फाटक पर जा हल आउ घोड़ा खड़ा करके देखऽ हल । 

पहरेदार ई हाल देखलक तो बोललक कि तूं इहाँ पर रोज-रोज घोड़ा के खड़ा करके काहे देखऽ हऽ बाबू ? हट जा न तो तोर परान छछनइत चल जतवऽ । तब लड़का बोलल, हमरा कुछो हो जाय बाकि हम नऽ मानबो । पहरेदार खिसिया के मारे ला तलवार उठावे तो ओकर सूरत देख के मोह आवे लगल। एकरा बाद राजा के खबर देलक तो राजा कहलन कि तूं जाके फाटक में तनी भूर कर दे। ओही भूर से देखके हम लइका के गोली से मार देव । ओकर सुन्नरता के देखब नऽ मोह होयत । ई सब इन्तजाम भे गेल। 

राजा मन में सोचलन कि पहिले लइका के सूरत देख ले ही, तब जान से मारब । एही मन में विचार कयलन आउ फाटक खोललन । लइका के सूरत देख के राजा के मुरछा आ गेल । सब मिल के राजा के मुरछा छोड़वलन। तब राजा कहलन कि हम एही लड़का से अप्पन लड़की के बिआह करब । ई सोच के लइका के जान बकस देलन । चट मड़वा-पट भतवान आउ बिआह हो गेल । लाल सहजादा आउ लाल सहजादीए दूनों परानी एक साथे रहे लगलन । 

कुछ दिना बीत गेला के बाद लाल सहजादा रोसगद्दी कराके अप्पन राज में आवइत हल । रस्ता में डोली रखवा देलक आउ कहलक कि हम घोड़ा ला चारा-दाना लेके आवइत ही । सगरो घुमइत-घुमइत एगो ठगनी बुढ़िया भिरू गेलन। ओकरे भिरू चारा हल । बुढ़िया दाना- चारा तो दे देलक बाकि ओकरा एगो लड़की हल। लड़की राजा के लइका के सूरत देखलक तो ओकरा गस्ती आ गेल। से ऊ ओकरा जादू से भेंड़ा बना के अप्पन घर में बान्ह देलक । 

एने रानी अहर देखइत हे, पहर देखइत हे, बाकि राजा अवते नऽ हथ । असरा पुराई देख के रानी मरदाना के भेस बनवलक आउ घोड़ा पर चढ़ गेल। जने-जने राजा गेलन हल तने-तने ओहू खोजइत गेल। ठगनी बुढ़िया भिरू पहुँचल तो कुछ पत्ते नऽ लगे । बुढ़िया चारा-दाना बेचइत हल। रानी समझ गेल कि इहे बुढ़िया के सब करमात हे । उहाँ से रानी मरदाना भेस में अप्पन घरे चल आयल । 

राजा अप्पन दमाद के आयल देख के खूब खातिरदारी कयलन । एकरा बाद लाल सहजादा के भेस में लाल सहजादी अप्पन ससुर (बाप) से कहलक कि हम राज के सब 'परजा' के देखे ला चाहइत ही। खूब मिठाई जमा भेल आउ राज भर में खबर कर देल गेल कि राजा के दमाद सुबहे परजा से भेंट करे ला बोलावइत हथ । सब परजा अयलन आउ सब के पाँच-पाँच गो मिठाई देल गेल। बाकि ठगनी बुढ़िया नऽ आयल। से राजा के दमाद बोललन कि एगो बुढ़िया नऽ आयल हे। 

राजा के सिपाही गेल, तब बुढ़िया अप्पन भेंड़ा के साथे दरबार में भेंट करे आयल । राजा के दमाद भेंड़ा के देखलन, तो ठगनी बुढ़िया से कहलन कि अगे बुढ़िया, ई भेंड़ा हमरा दे देते हल, तो बढ़िया होयत । बुढ़िया कहलक कि बाबू ई भेंड़ा नऽ हे, ई तो अदमी हे। तऽ राजा कहलन कि एकरा अदमी बनाव तो। एतना सुन के ठगनी बुढ़िया भेंड़ा के अदमी बनवलक । ऊ तुरत वहीं लाल सहजादा बन गेल । तब सहजादी अप्पन बाप से सब हाल कहलक। राजा बड़ी खुस भेलन। ओही ठइयाँ ठगनीं बुढ़िया के खादे-भूसे गढ़हारा भर देल गेल । 

बुढ़िया के बेटी ई सब हाल सुनलक तब सोचलक कि लाल सहजादा हमर मरद न रहल तो एकरो नऽ रहे देव । जा के ऊ लाल सहजादी से कहलक कि ए रानी, तूं तो लाल सहजादा से सादी-बिआह कर लेले बाकि ऊ लाल सहजादा न हथुन । कभी पता- ठेकाना बतौलकथुन हे? रानी समझलक कि बात तो ई ठीके कहइत हे। अच्छा, राजा से पूछे के चाहीं । से ऊ पूछलक कि ए राजा, हमनी एतना दिन से साथ रहइत ही बाकि अभी तक अपने अप्पन पता-ठेकाना नऽ बतौली हे। राजा बोललन कि जे घड़ी हम अप्पन मुँह से अप्पन नाम कहब ओही घड़ी हम्मर सरीर साँप के हो जायत बाकि रानी नऽ मानलक आउ खूब हठ कयलक । तब राजा लाचार होके कहलन कि पोखरा पर चलऽ तब हम अप्पन नाम बता देबवऽ । दूनों पोखरा पर गेलन तब राजा कहलन कि हम नाग के बेटा ही आउ हम्मर नाम 'लाल सहजादा' हे । एतना कहइत राजा के सरीर साँप के हो गेल आउ तुरते तलाब में ऊ कूद गेल । रानी 'हाय राजा, हाय राजा' करे लगल आउ छाती पीट-पीट के रोवे लगल। आउ ओही स्थान पर रहे लगल । 

एक दिन उहाँ एगो साधु अयलन। साधु रानी से बोललन कि तू बेकार में अप्पन जान तेयागइत हऽ । राजा अब नऽ मिलतथुन । रानी साधु से बड़ी विनती कयलन तब साधु एगो उपाय बतौलन कि पोखरा के चारो कोना में चार गो नाद गाड़ दीहऽ आउ ओकरा में लावा दूध भर दीहँऽ । 

तीन कोना में तो दोसर-दोसर साँप दूध पीये अयतन बाकि भंडार कोना में ओही सरप आवत । ओकर मुँह अदमी के रहत आउ देह सरप के। सरप के तूं जाके भर अँकवार भर पकड़ लीहंऽ। केतनो छोड़े ला कहतन कि 'छोड़ पापिन, छोड़ पापिन' तइयो छोड़िहऽ नऽ । तब सरप अदमी के देह में हो जायत। 
 
साधु के कहल मोताबिक सबहे काम कयलन आउ अपने लुका के बइठ गेलन । जब तीनों कोना में नाद में दोसर- दोसर सरप आयल।  तब सुनसान पाके भंडार कोना में ओही सरप आयल आउ दूध पीये लगल । तब रानी गते गते जा के ओकरा भर अँकवार पकड़ लेलक, केतनो छोड़े कहलक तइयो रानी सरप के न छोड़लक। तब सरप अदमी के देह में हो गेल । दूनों खुशी-खुशी अप्पन राज में आके रहे लगलन। 

