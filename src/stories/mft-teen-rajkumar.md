---
slug: "mft-teen-rajkumar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "तीन राजकुमार"
---
एक राजा के तीन लइका हलन। तीनो पढ़ऽ हलन। तीनो भाई सलाह करलन कि आज हमनिओं सिकार करे चलऽ । ई सोंच के तीनो बाप भीर आके कहलन । बाप ऊ सबसे कहलन कि जो, बाकि दखिन, उत्तर आउ पूरब में जइहें। तीनों भाई तीन दने सिकार ला चल देलन । 

राजा साहेब के भी  मन न लगल तब ओहू सिकार ला चल देलन । कहऊँ सिकार न मिलल तऽ एक बर के गाँछ तर खाली एगो सुग्गा देखाई पड़ल। तब राजा साहेब उहाँ पहुँचलन । घोड़ा से उतरलन आउ सब पोसाक उतारलन, तीर हाथ में ले के मारे ला चाहलन बाकि बढ़िया सुग्गा देख के मारे ला न सोचलन। हाथ से पकड़े ला सोचलन आउ पेड़ पर चढ़ के पकड़े ला चाहलन बाकि ऊ सुग्गा के रूप में दैत्य हल । तुरते राजा साहेब के निगल गेल। राजा के पोसाक पहिन के राजा के रूप बना लेलक, आउ घोड़ा पर चढ़ गेल। मन में विचार करइत हे कि हमरा इनकर घरे कइसे रहे के चाहीं । 

घरे पहुँच के घोड़ा अस्तबल में बाँध देलक आउ भोजन करे गेल तो रानी कहलन कि राजा साहेब, बड़ी थोड़ा-सा खयलऽ । राजा कहलन कि सिकार न मिलल सेकरे से कम खइली हे । बिहान रास्ता में  चार गो अदमी के राजा साहब के रूप में दैत्य खा गेल। दूसरा रोज अइसहीं आठ अदमी के खा गेल। 

सब परजा उनकर लइकन से कहलन कि ई राजा न बुझाइत हथ, कोई दैत्य मालूम पड़इत है। ई पर लइकवन खिसिअयलन कि हम्मर बाप अदमी खा हथ । तब उनकर परजा कहलन कि अन्धारे अपने ही देख लेबऽ । तेसरे दिन सतरह अदमी के खाइत देखलन । तब लइकवन जान गेलन कि ई हम्मर बाप न हथ। 

ओहनी घोड़ा के पास गेलन । घोड़ा कहलक कि ई तोहर बाप न हथुन । ई दैत्य हे । ई सउँसे गाँव के खाके तोरो खा जतवऽ । आउ हमरो खा जायत। घोड़वा से पूछलन कि कुछ उपाय हे तो कहऽ । ऊ कहलक कि एगो नाद में दूरा पर चूरा- दही गोत दऽ आउर ओकर बीज्जे करा दऽ । दैत्य के बीज्जे करल गेल तो चूरा-दही देख के बड़ा खुस भेल आउ हाथ के अछते मुँह से खाय लगल । 

एने तीनों लइकवन आउ मतारी घोड़ा के पीठ पर बइठलन आउ घोड़ा उड़ल आउ कहलक कि दैत्य का जनी लपके तो तेगा से मार दीहाँ  कि खतम हो जायत। ओकरा बाद चूरा - दही छोड़ के बाहर आन के ऊ देखलक कि घोड़ा लइकन आउ माय के लेके उड़ल जाइत हे । ऊ दउड़ के दरिआव किनारे पहुँचलक, घोड़ा के पोंछ पकड़ लेलक तो छोटका भाई तेगा मारलक तो घोड़ा के दूनो गोड़े सहित कट के फेंका गेल। दैत्य दूनो पिछला गोड़ लेके पड़ल हल आउ ओहनी घोड़ा पर दरिआव के पार जाके घोड़ा सहिते गिर गेल । दैत्य ऊ दरिआव के पार होइत तो मर जाइत। एही से ऊ दरिआव पार न गेल । 

घोड़ा मरइत खानी लइकवन से कहलक कि हमरा एहिजे गाड़ दऽ आउ जब जरूरत होतवऽ तो एहिजा आन के खनिहँऽ तब लाल मिलतवऽ आउ घर जाय के जरूरत होतवऽ तो हमरा इयाद करिहँऽ। हम बारह बरस के घोड़ा के रूप में फिर मिल जबवऽ । एतना कहके घोड़ा मर गेल । राजा के बेटा ओकरा कफन देके ओहिजे गाड़ देलक । 

दरिआव ई पार राजा के अब कोई खतरा न हल। से ओहनी एगो गाँव में गेलन आउ राजा के इहाँ जा के कहलन कि कुछ नोकरी मिले तो हमनी खाई कमाई। तीनों भाई के ओही राजा के इहाँ सिपाही में नोकरी लग गेल। राजा एक किता मकान दे देलन। ओकरे में माय रहे लगलन ।
 
ऊ राजा के दूगो बेटी हलन। राजा स्वयंवर रचलन कि जे हमरा एगो लाल देखा देत ओकरे से हम बेटी के सादी कर देम। तब तीनो भाई विचारलन कि घोड़वा कहलक हल कि हमरा भीर आन के खोदवऽ तो लाल मिलतवऽ । तऽ दूनो भाई उहाँ गेलन आउ दूनो भाई एकह गो लाल ले आनलन। बड़का भाई आउ मंझिला भाई लाल ले जाके राजा के देखे ला देलन । तब राजा के बेटी कहलक कि बापजान से हमनी के जोड़ा लाल देखावत ओहनी से हमनी सादी करम । फिनो दूनो भाई गेलन आउ एकह गो लाल ले अयलन । दूनो दू-दू गो लाल देखा देलन । अताल मँड़वा आउ पताल भतवान करके दूनो के तुरते सादी भे गेल। अब ओहनी नोकरी का करतन, दमाद बन के रहे लगलन । 

एक दिन छोटका भाई दखिना खंड में सिकार करे गेलन । एगो तलाब पर देखलन कि सात परी नेहाय आयल। एकरा देख के सातो परी पोखरा में कूद गेलन। एकरा बाद राजा के छोटका बेटा भी कूद गेलन । कूदे पर राजा के बेटा एगो महल में पहुँच गेलन। उहाँ एगो सुन्नर लड़की देखाई पड़ल। राजा के छोटका बेटा के देख के लड़की मोहित हो गेल । ऊ दानवा के लड़की हल । लड़की कहलक कि छिः मानुस, हमरा बाप तोरा देखतथुन तो खा जथुन । ऊ कहलक कि खा जाथ चाहे रखथ, अब तो तोरे हाथ में अखतिआर हेऽ । से ऊ राजा के बेटा के छिपा के रख देलक। 

ओकर बापजान घोड़ा के देखते ही खा गेल आउ छिः मानुस, छिः  मानुस कहइत महल में घुसल। लड़की अप्पन बाप के गोड़ दबावइत हल । एतने में ओकर आँख से लोर गिर गेल । दैत्य कहलक कि पानी कहाँ से गिरल । लड़की कहलक कि हम्मर आँख से पानी गिरल हे। अब हम सादी जोग हो गेली हे। हमरा सादी कर दऽ । दैत्य कहलक कि घर खोजऽ ही तो वर न मिले हे आउ वर खोजऽ ही तो घर न मिले हे । तऽ लइकी कहलक कि अपने खोज लिहीं तो का हरजा हे, तऽ लड़की पूरा कसम दिला के राजा के लइका के सामने कयलक । दानवा ओकरे से अप्पन बेटी के सादी कर देलक। 

कुछ दिन के बाद राजा कहलन कि हमरा रोसगद्दी कर दऽ । तब ऊ दैत्यवा के लइकिया कहलक कि कल्ह रोसगद्दी तो कर देथुन बाकि छव गो के बढ़िया से पोशाक पहिना के लवतथुन आउ हमरा कोढ़िया के भेस में रखतथुन । ऊ कहतथुन कि एकरा में से जे बढ़िया लगवऽ ओकरा ले जा । तऽ तू कहिँ कि हम कोढ़िए के ले जायम । आउ तू बाहर ले जा के ई सरसों हमरा पर छींट देवऽ तो हमहूँ ओइसने सुन्नर हो जबवऽ । 

दोसर दिन दैतवा अइसहीं कयलक आउ केतनो कहला पर राजा के बेटा कोढ़िए के लेके चल आयल । बाहर सरसों छींटके ओकरा सुन्नर बना लेलक आउ अप्पन भाई भीर चल आयल । 

अब तीनो भाई इहाँ से भी रोसगद्दी कराके माय के साथ ओही दरिआव भीर पहुँचलन जहाँ घोड़वा गाड़लन हल। थोड़ा खान के घोड़ा के इयाद कयलन तो ओइसने घोड़ा निकल के तइयार भे गेल। तीनो भाई आउ ओहनी के मेहरारू आउ माय घोड़ा पर चढ़के दरिआव पार होयलन तो पहिलका दैतवा उहईं पड़ल हल। ऊ उठके एहनी के खाय ला दौड़ल । दैत्य के बेटी सरसों पढ़के मारलक तो ऊ उहई जरके भस्म हो गेल। अब सब निचित हो के घरे अयलन आउ खुसी से मिल-जुल के राज-पाट करे लगलन। 