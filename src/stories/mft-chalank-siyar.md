---
slug: "mft-chalank-siyar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "सियार के चलाँकी"
---
एगो सियार हल । ऊ रोज एगो दरिआव में पानी पीये जा हल। ओकरा में एगो घड़ियाल रहऽ हल । रोज-रोज जाय से सियरवा आउ घड़ियलवा में इयारी हो गेल हल। रोज सब एक जगुन जुटथ आउ आपस में बात चीत करथ। कुछ दिन के बाद घड़िअलवा के मन में कपट घुस गेल आउ ऊ चाहलक कि सिअरवा के खा जाऊँ। तऽ एक दिन घड़ियलवा पूछलक कि ''इयार, तूं रोज कहाँ पानी पीये जा हऽ!'' तो सियरवा कहलक कि ''तूं तो रोज देखवे कर हऽ!'' घड़ियलवा कहलक कि ''आजकल इयार, बराबर न देखऽहीवऽ !'' तऽ सियरवा कहलक कि ''हम तो एहीजे पँकड़वा तर रहऽ ही, आउ ओहिजे घटिया पर पानी पीयऽ ही!'' घड़ियलवा सोचलक कि जब ऊ रात में पानी पीये आवे तो पकड़ के खा जाईं। 

से एक दिन रात के पाँकड़ के पेड़ के नीचे घात लगवले पानी में पड़ल हल । सियरवा पानी पीये आयल आउ पीये लगल, तब घड़ियलवा सियरवा के गोड़ पकड़ लेलक। सियरवा असमंजस में पड़ गेल। बाकि ऊ सोच के कहलक कि ''इयारए पकड़े ला गोड़ तो पकड़ लेलऽ पाँकड़ के सोर!'' ओकरा बाद घड़ियलवा गोड़ छोड़ के पाँकड़ के सोर पकड़ लेलक। तऽ सियार उहाँ से दूर भाग गेल आउ कहलक कि ''इयार पकड़े ला हलवऽ गोड़, तो पकड़ले हऽ पाँकड़ के सोर!'' तऽ सियरवा से कहकई कि ''ठहर, आगे सिखावऽ हिअउ। से तूं का खा हें आउ कहाँ खा हें?'’ सियरवा कहलक कि ''हम चिरारी पर के मरली मुरदारी खा ही!'' 

से घड़ियलवा एक दिन नदी के किनारे चिरारी पर जा के मुरदा नियन पड़लहल। सियरवा उहाँ गेल, तो घड़ियलवा के पड़ल देखलक, तऽ कहलक कि आन बेरा आवऽ हली, तो दाँत चिहरले मुरदा देखऽ हली। आज मुँह मुँदले हे। ई सुन के घड़ियलवा मुँह चिहार देलक। सियरा कहलक कि ''इयार, तोर ई करमात हे!'' तऽ घड़ियलवा कहलक कि ''इयार, हम तो तोरा से मजाक करइत हलिवऽ! अच्छा तूं सूतऽ कहाँ हऽ!'' सियरवा कहलक कि ''हमरो कोई ठेकाना हवऽ? बाकि आजकल जाड़ा के दिन-रात में राजा के पोआरा के टाल पर सूतऽ हिवऽ!'' घड़ियलवा नदी किनारे राजा के खरिहान में गेल आउ पोआरा के टाल में घुस गेल। 

जब सियरवा उहाँ गेल तऽ कहलक कि ''आज पोआरा के टाल डोलइत नऽ हे!'' ई सुन के घड़ियलवा पोआरा में घुसले-घुसले अप्पन देह डोलवलक, तऽ पोआरा के टाल हिले लगल। सियरवा सोचलक कि घडियलवा एही में हे। से ऊ उहाँ से चल आयल। एक जगुन ऊ देखलक कि एगो लकड़ी एक दने से लहरइत है। ओकरा मुँह से उठा के ऊ लौलक, आउ पोआरा में घुसेड़ देलक। घडियाल राम ओही में जर के भूँसा हो गेलन। दोसर के मारेओला के अपने नास हो जा हे। 