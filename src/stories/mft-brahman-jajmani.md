---
slug: "mft-brahman-jajmani"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "एगो ब्राह्मण के खिस्सा"
---
कोय गाँव में एगो ब्राह्मण हलै । ओकरा एकी गो बेटा हलै। कुछ दिन में बप्पा मर गेलै । ओकर बेटवा काम-किरिया कर के निफिकिर भेलै। कुछ दिन के बाद माय-बेटा में झगड़ा होलै । तब बेटवा रूस करके भाग के जाय लगलै। केतनो समझावे से नै मानलै । भागते-भागते रस्तवा में एगो बूढ़ा मिललै। बुढ़वा कहलथिन जे ''तूं काहे ला भागल जा हें? तोरा जे जजमनिका हौ से के सम्हालतौ?'’ तब ऊ कहलकै कि ''हम जजमनिका नै सम्हारवै। हमरा पढ़े के मन कर है !'' तब बुढ़वा कहलथिन कि ''तू अप्पन जात से ही पढ़िहें, आउ कोय दूसर जात से नै पढ़िहें, चाहे कोय कुच्छो कहौ।'’  ऊ तीन-चार पाठशाला में पूछलकै तो ओकर जाति के नै मिललै । ओकर सादी होयल हलै । 

ऊ घूमते-घामते अपना ससुराल चल गेलै । ओकर ससुर पढ़ावऽ हलथिन, तो पूछलकै कि इहाँ कउन जात पढ़ावऽ हथिन। सब कहलकै कि इहाँ ब्राह्मण पढ़ावऽ हथिन। तब पूछलकै कि ''ए भाय,  इहाँ हमहुँ पढ़वै। से गुरु जी पढ़ौथिन?'’ तब पूछे पर पता चललै कि गुरु जी पढ़ौथि‍न । ऊ तैहिना से उहाँ पढ़े लगलै। ओहीं से ओकरा खाय ला आवऽ हलै, बाकि उहाँ ऊ लड़कावा केकरो नै चीन्हलै, आउ ओकर ससुररिया के सभे परिवार ओकरा चीन्हऽ हलै। 

ओही पठसलवा में एगो राजा के लड़का भी पढ़ऽ हलै । ऊ राजकुमार एक दिन खाना खाते देखलकै कि गुरु जी के लड़किया बड़ा बढ़िया हे। से ऊ ओकरा से सादी करे ला सोचलकै, आउ अपन माय-बाप से सब कहानी कह देलकै। ओकर बाप गुरु जी के अप्पन बेटिया से ओकर सादी ला कहलकै तो ऊ मंजूर कर लेलथिन । तब उनकर बेटिया कहलकै कि ''हमरा घर से लेके अपन घर तक सोना के रास्ता बना दऽ, आउ तालाब के बीच में एगो 'कपड़-घर' बना दऽ तब हम सादी करवै। राजा सब कुछ तइयार कर देलकै ।
 
सादी के दिन-ठेकाना पड़ गेलै, आउ राजकुमार के साथे 'कपड़-घर' में सादी होवे लगलै । तब लड़किया कहलकै कि ''ए राजकुमार ! तू सत्त हऽ तो एक मुट्ठी हुमाद पानी में बीग दऽ । ई जरे लगतौ तो हम तोरा से सादी करवै !'' राजकुमार हुमाद बीगलकै बाकि ऊ न जरलै । तब फिर लड़किया बिगलकै तब पनियाँ में हुमदिया जरे लगलै काहे कि लड़किया 'पतिव्रता' हलै। तब सादी न होयलै । लड़किया घर चल अयलै । 

जे लड़कावा पढ़े लागी अयलै हल, ओकरे साथै ऊ लड़किया के सादी होल हलै। से कुछ दिन में गौना होवे लगलै। गौना होके जब घर अयलै, तब लड़कावा सोचलकै कि ''एही लड़किया से नऽ राजकुमार के सदिया होवै हलै !'' एह कारन से लड़कावा अपन मेहररुआ के हाथे पकल नै खाय लगलै। ऊ लड़कवा पढ़के पंडित हो गेलै हलै। से एक तुरी जजमान के यहाँ पाठ करे ला गेलै । पठवा नौ दिन में खतम होते हल कि एकरे बीच ओकर मेहररुआ भेस बदल के ओही गाँव के बगीचा में जा के डेरा डालकै। एकर बाद ओही पंडितवा से ऊ भी पाठ करावे लगलै। पंडी जी नै चीन्हलथिन हल। पाठ जब खतम होलै तब भेसवा बदलले अउरतिया बहाना कर के पंडी जी के कबूतर के माँस खिला देलकै। 

पाठ खतम होला के बाद मेहररुआ घर आ के अप्पन भेस ठीक कर लेलकै। पंडी जी अयलथिन तब खाना पका के देवे ला अयलै। पंडी जी खाय से इनकार कर देलथिन । तब मेहररुआ कहकई कि ''हम गुलगुलइनिया से खराब नऽ हियौ, जेकर छुअल कबूतरा के माँसा तक खा गेले हो ।'' तब पंडी जी सुन के अचरज में पड़ गेलथिन, आउ मेहररुआ से चुपचाप रहे ला कहलथिन । तब से ओकर हाथ के पकैलका ऊ खाय लगलथिन। बाद में पता चललै कि अपने मेहररुआ भेस बदल के माँसा खिलौलकै हल । ऊ दिन से दूनों साथ-साथ खाय-पीय आउ रहे लगलथिन। ई गुने केकरो पर बिना जनले झूठो सक-शुब्हा न करे के चाहीं ।