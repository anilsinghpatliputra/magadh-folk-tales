---
slug: "/mft-nat-vidya"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "नट-विद्या"
---
एगो गाँव हल । ऊ गाँव में एगो राजा हलन। राजा के गाँव में एगो नट आउ नटिन आयल आउ खेल-तमासा करे लगल । करते-करते राजा जी के दरवाजा पर पहुँचल। राजा जी कहलन कि हमरो दुरा पर खेल-तमासा करऽ । नटवा बोलल कि चार कोना पर चार गो सिपाही खड़ा कर दीहीं तो खेल करइत ही। राजा जी कहलन कि सिपाही के बदला में चार जगुन चार गो खूँटा गड़ा जाय तो का हरजा हे? न राजा जी, खेल में चोट लग जायत तो ठीक न हे । से राजा जी चारो कोना पर चार गो सिपाही ठारा कर देलन । नट-नटिन खेल सुरू कैलक I राजा जी के मन में गड़ गेल कि नटिनियाँ के रख लिहीं। तब नटवा कहलक कि नटनियाँ के रख लिहीं । आउ हमर लास आवत तो जरा देव । राजा जी ओकरा रखीए लेलन। ओकरा बाद नटवा से कहलन कि हमरा नटविद्या सिखा दे I नटवा बोलल कि अपने राजा होके का नट - विद्या सीखव ? तइयो राजा जोर मारलन तो नटवा कहलक कि हम तो न बाकि हम्मर गुरुजी सिखा देतन । तब राजा पूछलन कि ऊ कहाँ पर हथुन? नटवा बता देलक । नट चल गेल आउ राजा नउवा के लेके नटवा के गुरु के पास नट-विद्या सीखे चल गेलन । जाइत-जाइत गुरु के पास पहुँच गेलन। राजा जी देखलन कि साधु जी सुतल हथ आउ उनका पर घास-पोआर जमल हे। उनका बारह बरस सुतला हो गेल हल । राजा जी घास-पोआर के साफ कैलन तो बारह बरस पूरा होयला पर साधु जी जगलन। साधु जी बोललन कि के हे जे हमरा सेवा कैलक हे? राजा जी बोललन कि हम राजा ही। साधु कहलन कि वर माँग । का चाहइत हैं ? राजा जी कहलन कि हम का माँगीं ? हमरा अन्न-धन, लछमी, दूध-पूत सब हे । साधु फिनो बोललन कि कुच्छो माँग ! राजा तीन बार पूछलन कि बाबा माँगव से देम? त साधुजी कहलन कि माँग। राजा कहलन कि बाबा हम नट-विद्या सीखल चाहइत ही । बच्चा, सिखा देम । तऽ राजा जी के सिखावे ला अलगे दोसर घर में ले गेलन, नउवा के अलगे कर देलन । नउवा फिन उहाँ से आन के राजा जहाँ नट-विद्या सीखइत हलन उहाँ चल गेल आउ ओहू देखे लगल । नट-विद्या खतम हो गेल तो नउवा फिन अप्पन जगह पर आ गेल। राजा जी सीख के नउवा से चले कहलन । नउवा कहलक कि राजा जी नट-विद्या सीख लेली? राजा कहलन कि हँऽ, आउ दुनो चललन । उहाँ से चललन तो राह में एगो मरल हाथी देखलन । नउवा बोलल कि राजा जी अपने नट-विद्या सीखल ही। हथिया के जिआ दीहीं तब जानव कि सीखली हे। राजा अप्पन तन छोड़ देलन आउ हाथी में घुस गेलन । नउवा भी अप्पन तन छोड़ के राजा में घुस गेल आउ हाथी पर सवार हो गेल। हाथी पर चढ़ के राजा के महल में आ गेल, आउ हाथी के बाहर खड़ा कर देलक । अब नउवा राजा के तरह हो गेल । ऊ रानी भिर पहुँचल तऽ रानी पूछलन कि अपने कउन हैं? नउवा कहलक कि हम राजा ही। अपने राजा तो ही बाकि का लेके गेली हल आउ का लेके अइली हे। नउवा बोलल कि का लेके आयम आउ का लेके जायम? घ् रानी बोललन कि खबरदार! हमर डेवढ़ी से चले जाव । तब नउवौ हाथी के आन के दुगो बतासा देवे लगलन त हाथी मुहँ फेर देवे । ओही रात में एगो आदमी के सुग्गा मर गेल हल, आउ ऊ हथिए भिर फेंक देलक हल। से राजा हाथी के तन छोड़ के सुग्गा में घुस गेलन। भेल बिहान तो राजा के तन में नउवा देखलक कि हाथी तो मरल हे । से ढिंढोरा पिटवा देलक कि भाई रे, केकरो कुछ मरल हे? एगो आदमी बोलल कि फलना के एगो सुग्गा तो मर गेल हे । तऽ नउवा सोचलक कि सब सुग्गा बझा के पकड़वाईं। ऊ बहेलिया के चार दने भेज देलक । बहेलिया राज भर में घूम के सुग्गा पकड़ लवलक आउ पाँच फी रुपया सुग्गा लेके के चल गेल । ऐगो बहेलिया घरे न हल तऽ आयल तो मेहररुआ कहलक कि गाँव के बहेलिया मालोमाल हो गेल आउ तू अयल हे। आज मुहँ देखावे? ऊ कुछ खा के सूत गेल आउ दोसर दिन नउवा राजा के पास गेल आउ बोलल कि राजा जीए हमहूँ सुग्गा बझावे जाईं? जाव आउ जेत्ता सुग्गा मिले सब के बझा के लाव । बहेलिया घूमते-घूमते दोसर राज में पहुँच गेल आउ बड़ के पेड़ तर ठहर गेल। ओही पेड़ पर सब सुग्गा के बथान हल । बहेलिया बोलल कि कल्ह लासा लगा के सब सुग्गा के बझा लेव। उहाँ से बहेलिया घरे आ गेल। रात में जब सब सुग्गा जमा भेलन तो कचबचाय लगलन। राजा-सुग्गा कहलन कि कचबच-कचबच क्यों करता है ? कुछ के पहचान हे? सुगवन बोलल कि कुछो के पहचान न हे । तऽ राजा सुग्गा कहलन कि एगो बहेलिया आन के कहलकउ हे कि कल्ह ऐहिजा लासा लगा देम आउ सब बझ जायत । सुगवन बोलल कि अब का करे के चाहीं । राजा सुग्गा बोललन कि बिहान पहिले बाग में चलल जायत आउ साँझ के लौट के पता लगावल जायत। दिन-भर राजा सुग्गा भी सब सुगवन के साथ उड़ल चललन । एन्ने बहेलिया अन्हारे आन के पेड़ में डाढ़े-पाते लासा लगाके बइठ रहल। साँझ के सब सुग्गा अयलन । राजा-सुग्गा बइठलन तो मालूम हो गेल । बाकि सब सुगवन कचबचयलन तऽ राजा कहलन कि कुछ मालूम हे । तऽ ऊ कहलन कि अपन-अपन टंगरी उठाव तो उठवे न करे। सुगवन कहलन कि ई तो लासा में सटल हे। राजा सुग्गा कहलन कि कोई उपाय हे तो सुगवन कहलन कि न हे। अपने ही बताईं । राजा कहलन कि सब मरल अइसन कछ द आउ मुँड़ी लटका दऽ । सुगवन अइसने कयलन। बहेलिया सब के छोड़वले जाय आउ मरल समझ के नीचे फेंकले जाय। ई तरह सब के छोड़ा के फेंक देलक । एगो राजा सुग्गा बचलन आउ पकड़ैलन तो टाँय से बोल देलन आउ नीचे के सब सुग्गा उड़ गेलन। बहेलिया कहलक कि ए ही सुग्गा के सब गुन हे । चलऽ तोरा राजा के पास देम । सुग्गा बोलल कि काहे ला राजा भी ले जयवे? राजा कै रोपैआ देथुन? ऊ कहलक कि पाँच रुपेआ देतन आउ का? सुग्गा बोलल कि पाँच रोपेआ पर हमरा जान ले लेवे? चल, मीना बजार में हमरा बेचे ला ले चल। तू दाम मत कहिहें, हम कहबउ । सुग्गा के के बात मान के बहेलिया राजा के इहाँ एगो मूस मार के दे आयल आउ दोसर दिन सुग्गा मीना बजार में ले गेल। एगो राजा मीना बजार लगाव हलन। उनकर नेम हल कि जे समान साँझ तक न बिके ओकर राजा खरीद ले हलन। सुग्गा खरीदे बड़ी मानी आदमी अयलन आउ पूछलन कि सुग्गा के का दाम हे? बहेलिया कहे कि सुग्गा के दाम सुग्गे कहत। सुग्गा बोलल कि हमरा एक लाख दाम हे। साँझ तक सुग्गा बिकवे न कयल। तब राजा बीरबल आउ सिपाही के भेजलन कि जो समान बजार में न बिकल हे, मुहँमाँगा दाम देके खरीद लावऽ । बीरबल आन के बहेलिया से सुग्गा के दाम पूछलन। बहेलिया वोही बात कहलक । तऽ बीरबल सुग्गा से दाम पूछलन । सुग्गा कहलक कि हमरा एक लाख दाम हे। सुग्गा उठवा के बहेलिया के साथै बीरबल राजदरबार में पहुँचलन आउ राजा से सुग्गा के दाम कहलन। राजा एक लाख रुपेया गिनवा के दे देलन आउ सुग्गा रख लेलन। बहेलिया खुसी में रुपेया लेके चल देलक । राजा अप्पन दाबार में सुग्गा के टाँग देलन । दरबार में कुछ बेइंसाफी होवे लगल तो सुग्गा टोकलक आउ कहलक कि अइसन होवे के चाहीं । सुग्गा दरबार में रहे लगल । एक दफे राजा अप्पन राज सुग्गा पर छोड़ के ससुरारी चल गेलन। ससुरारी में दस दिन रह गेलन। रानी दरबार में अयलन तो सुग्गा के देखलन आउ रानी के देख के सुग्गा के करोध होयल कि हमरा हवेली में बोला लेवे के चाहइत हल। ई से सुग्गा रानी दने से मुहँ फेर लेवे। रानी बोललन कि लगइत हे कि अइसन सुग्गा के मुँड़ी अँइठ के चुल्हा में झोंक देई । सुग्गा बोलल कि ई अइसन रानी हथ कि गोड़ के भले चलल आवइत हथ । फिनो सुग्गा बोलल कि हम राजा के अइसन रानी ला देम कि ओकर गोड़ में जे सूरत है से तोर मुँहों में न हवऽ । रानी घरे जाके बीमारी के नखरा लगावे लगल । बीरबल खबर पाके आयल तो रानी कहलन कि जब तक हम सुग्गा के करेजा पर न नेहाम तब तक न बचम । बीरबल कहलन कि मिल जतव । बीरबल चार गो डोम के भेजलन कि जंगल में मार के ई सुग्गा के करेजा ले ले आवऽ । डोम जंगल में ले गेलन तो अपने मे बिचार करे लगलन कि रजवा जब सुनत के ऊ सब के गड़हरा भरा देतऽ । से डोमवन सुग्गा के घरे ले जा के रख देलक आउ चूहा के करेजा ले जा के दे देलक। रानी ओकरा पर नेहा के ठीक हो गेल । ससुरारी से राजा पहुँचलन तो दरबार में सुग्गा के न देखलन आउ बीरबल से ओकरा बारे में पूछलन । बीरबल, रानी आउ सुग्गा के सब हाल कह देलन । सुग्गा के डोम सब मार देलन । डोम सब के राजा बोलौवलन आउ पूछलन कि तू लोग सुग्गा के काहे मारा? तुम लोग के गड़हरा भरा देंगे। डोमवन कहलक कि हजूर सुग्गा घरे रखले ही। राजा के कहे पर डोम तुरते सुग्गा लाके दे देलक । राजा सुग्गा से पूछलन तो सुग्गा सब हाल सच-सच कह देलक । राजा सुग्गा से पूछलन कि जे होवे ला हल से हो गेल। अब डोमवन के का करे के चाहीं। सुग्गा बोलल कि मारे-पीटे के कोउ काम न हे। खाली आठ दिन आँखरे खेसारी के सत्तू पर उनकरा रखल जाय। आठ दिन के बाद डोम के छोड़ देल गेल । कहीं एगो रानी के लड़की पोखरा पर नेहाइत हल। सुगवा राजा से कहलक कि फलना जगह राजा के पोखरा पर एगो राजकुमारी नेहाइत हे। से राजा तू उहाँ जा के प्यारी-प्यारी कहके घोड़ा पर चढ़ा लिहँऽ । राजा घोड़ा पर चढ़के उहाँ गेलन आउ बेटी-बेटी कहके ओकरा घोड़ा पर चढ़ा लेलन आउ अपना महल में आ गेलन । सुग्गा पूछलक कि का कहके तूं लवल हे। राजा कहलन कि बेटी-बेटी! तऽ सुग्गा कहलक कि तऽ सादी कइसे होयत? अब तोरा एकरा सादी करे पड़तवऽ । से फलना जगह में एगो लड़का हवऽ । ओही लड़का के जाके तिलक चढ़ा आवऽ । तिलक चढ़ा के राजा आ गेलन । बराती आवे के दिन एगो खस्सी मारके रखल गेल। सुगवा राजा से कह देलन कि बराती आवे पर कह दिहँऽ कि जे ई खस्सी के जिला देत ओकरे से हम बेटी के बिआह देम । बराती आयल । राजा अप्पन सर्त कह सुनौलन । नउवा राजा बोलल कि हम जिला देम आउ राजा के तन से निकल के खस्सी में घुस गेल । तब राजा सुग्गा में से निकल के अप्पन पुरनका तन में घुस गेलन । राजा के बिआह राजकुमारी से हो गेल । राजा रोसगद्दी कराके अपना महल में ले लौलन । इहाँ रानी फिन पूछलन कि अपने का देके गेली हल आउ का लेके अइली हे? राजा बोललन कि हम सब धन छोड़ के गेली हल आउ एगो प्यारी लेके अइली हे। रानी समझ गेलन कि एही हम्मर राजा हथ। एही समय में नटवा माया के अप्पन तन भेजलक तो राजा नटिनियाँ से कहलन कि नटवा के लास अलउ हे। नटिनियाँ गेल जरावे तो ओकर शरीर से आग उठल आउ दूनो जर गेल। जरला पर असली नटवा आ गेल आउ कहलक कि अब हम्मर नटिनियाँ के दे दऽ । तऽ राजा नटिनियाँ के जरे के हाल कह देलन । नटवा कहलक कि देवे के मन हे तो दीहीं न तो साफ कह दीहीं । राजा कहलन कि हम्मर महल में नटिनियाँ होयत तो हम राज छोड़ देम । नटवा तीन बार कहवा के गछवा लेलक आउ सरसों पढ़के मारलक आउ पूछलक कि नटिनियाँ हेंगे? तऽ आवइत ही । राजा जी ई सुन के गद्दी से उतर गेलन । नटवा कहलक कि हमरा राज से काम न हे। अपने राजगद्दी पर बइठू । राजा अंत में नटवा के जोर देला पर बइठे ला तइआर हो गेलन। 

