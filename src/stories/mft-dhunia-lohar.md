---
slug: "mft-dhunia-lohar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "एगो धुनिया के करमात"
---
एक दफे एगो धुनिया आउ लोहार लड़ गेलन । लड़ के दूनो फैसला करावे ला राजा भिरू गेलन । राजा लड़े के कारण पूछलन, तो धुनिया कहलक कि हम ओकरा से जादे जानऽ ही । लोहार कहलक कि हम धुनिया से ज्यादा इलमदार ही। राजा कहलन कि तोहनी अपन-अपन इलम देखावऽ । लोहरा कहलक कि एक मन लोहा हमरा चाहीं। धुनिया कहलक कि हमरा एक मन रूआ चाहीं । दूनो लेके आठ दिन में अपन-अपन इलम देखावे ला कहलन । लोहरा एगो मछरी बनौलक आउ धुनिया एगो घोड़ा बनौलक । धुनिया अइसन कल-पुर्जा ठीक कैलक कि घोड़ा असमान में उड़े। ऊ ओकर तीन कलपुर्जा बनौलक हल । पहला से उड़े, दूसरा से कहे पर ठहरे आउ तीसरा कल से जमीन पर उतरे लगे। 

दूनो अपन.अपन समान लेके राजा के दरबार में गेलन । लोहरा कहलक कि हमरा एक मन लावा चाहीं । एक मन लावा आयल आउ छींट देवल गेल । लोहरा पूरुब भर से मछरी छोड़ देलक तऽ ऊ सब लावा बीन के खा गेलक । तब धुनिया अपन घोड़ा लवलक बाकि कोई अदमी घोड़ा पर चढ़े ला तइयारे नऽ होवे । से राजा के लड़का घोड़ा पर चढे ला तइयार होयलन। उनका धुनियवा ओकर सब कल पुरजा बता देलक। एकरा बाद राजा एहनी दूनों के हथकड़ी पेन्हा के बन्द कर देलन कि जब तक हमर बेटा घूम के नऽ आ जायत, तब तक तोहनी के नऽ छोड़वउ । राजा के लड़का घोड़ा उड़ा के चललन त ऊ उड़ के दोसर देस में चल गेलन। बीच में एगो दरिआव हल। रास्ता में जाइत खानी एगो राजा के लड़की के ओकरा पर नजर परल, ओके देख के ऊ मोहित हो गेल । ऊ अप्पन दाई से कहलक कि हमर बापजान से कह दे कि ऊ मोसाफिर के बोला देथ । दाई जाके राजा से कहलक आउ राजा सिपाही के हुकुम देलक । सिपाही रहगीर के पकड़ लौलक । राजा के पूछे पर राजा के बेटा बतौलन कि हमरा अभी सादी नऽ भेल हे । से राजा अपन बेटी के सादी ओकरे साथ कर देलक । ऊ उहईं रहे लगलन। 

दु-चार बरस के बाद उनकर एगो लड़का भेल। ओकरा बाद फिनो एगो पेट में भी रहल तो राजा के दमाद कहलन कि हमरा रोसगद्दी कर दीहीं। रोसगद्दी हो गेल आउ ओही घोड़ा पर तीनों आदमी सवार होके दरिआव के किनारे अयलन, तो रानी के तकलीफ होवे लगल । घोड़ा जमीन में उतारलन तो उहईं रानी के एगो आउ लड़का भेल । घोड़ा पर चढ़ के राजा डागरिन बोलावे अप्पन राज में गेलन तो उहईं बीड़ी धरावे लगलन ते रूआ के घोड़ा में आग लग गेल। घोड़ा जर गेल तो दरिआव पार कर के रानी भिरू जाय ला मोसकिल हो गेल । से ऊ न अयलन आउ अपन घरे लौट गेलन। धुनिया आउ लोहार छोड़ देवल गेल । 

उहाँ दरिआव किनारे बड़का लड़का भूखे रोवे लगल, तो ओकर माय कहलक कि एगो नाव आवइत हे, ओकरे से खाय ला मँगा देवउ । नावओला आयल तो खायला मँगला पर खाली राजा के बेटिया के नाव पर चढ़ा के ले ले चल गेल। ओकरा बाद दूनो लइकन भूखे रोइत रहे। से अहीर के एगो गाय रोज आन के खड़ा हो जाय आउ लइकन ओकर दूध पी लेथ । ई तरह गाय रोज आन के दूध पीया जाय। अहिरा एक दिन सोचलक कि गइया साँझ के दूध काहे न करऽ हे। से ऊ एक दिन ओकरे साथ चलल । ऊ देखइत हे कि ऊ जाके दूनो लइकन भिरू खड़ा हो गेल आउ दूनो लइकवन दूध पीये लगलन। अहिरा दूनो के कान्हा पर चढ़ा के घरे ले-ले आयल। ऊ दूनों के खिलावे-पिलावे आठ पढ़ावे लगल । 

जब ओहनी सेयान हो गेलन तो ओहनी दूनों भाई कहलन कि हमनी नोकरी ला जाइत हिवऽ । कमबवऽ तऽ भेजबवऽ । अहिरा दूनो के नऽ जाय देवे कि ई सब सेयान हो गेलन हे, से अप्पन घरे चल जयतन । तइयो ओहनी एक दिन उहाँ से बरियारी चल देलन। ओहनी अप्पन बाप के राज में चल अयलन । अनजाने में जाके कहलन कि सरकार हमनी के कुछ नोकरी देल जाय कि कमाई खाईं। ओहनी राजा हीं नोकरी करे लगलन। 

एक दिन राजा हीं ठाकुर जी के पूजा हल । राजा सगरो नेवता भेजलन हल । ऊ नावओला मल्लहवन भी राजा के गाँव में आन के ठहरलन। दूनो लड़कवन के ओही नाव पर पहरा देवे ला बइठा देल गेल। मल्लाह सब राजा हीं कथा सुने चल गेलन बाकि राजा के बेटिया ओही नावे में रह गेल। ओखनी नऽ जानऽ हलन कि एकरा में आउ कोई हे। तब छोटका भइवा झुके लगल तो बड़का से कहलक कि एगो खिस्सा कहऽ। बड़का पूछलक कि अप्पन बीतल कहिअउ कि दोसर के । छोटका कहलक कि पहिले अपने बीतल कहऽ । ऊ कहलक कि अप्पन बाबूजी हलथुन से रूआ के 
घोड़ा पर चलऽ हलथुन । दोसर राज में सादी करकथुन, तहईं हमनी के जनम भेल। तूं माय के पेट में हले, तो ओकरा रोसगद्दी कराके ले अलथुन आउ तोर जनम नदी किनारे भेलउ । ऊ डागरिन आने गेलथुन से ओनही रह गेलथुन । एगो नावओला अलउ से मइया खाय ला माँगे गेल, तो ओकर बात सुन के ऊ नउवे पर ओकरा चढ़ा के लेके चल गेल । तऽ पीछे में अहीर के गाय रोज आन के दूध पीया जाउ। एक दिन अहीर हमनी के आन के अप्पन घर लिया गेल । उहईं हमनी पोसयली-पलयली। अब ओकरा कमा के रोपेया भेजहीं। 

ई सब बात सुन के भीतरे बइठल राजा के बेटिया रोवे लगल । मल्लाह आन के ओकर रोवाई सुनलक आउ राजा हीं जाके कहलक कि हमर नाव में बइठल अउरतिया रोवे लगल हे । मल्लाह राजा भिरू लुतरी लगौलक कि न जानी पहरदरवन ओकरा का कहलन? ऊ स्त्री पतिव्रता हल । ऊ आज तक केकरो साथ कोई लाग न कयलक हे। राजा लड़कवन के बोलौलन आउ पूछलन तो लड़कवन कहलन कि हमनी ओकरा से कुच्छो न कहली हे। हमनी अपने खाली खिस्सा कहइत हली । ऊ खिस्सा सुनके ऊ रोवे लगलन। राजा कहलन कि कउन खिस्सा कहले हें? ओके फिनो कहऽ। बड़का लड़कवा सब पहिला बात कह सुनौलक। ई सब जान के राजा समझ गेलन कि ई हमरे लड़कन हे। मल्लहवन ओके ठगले भगलन हे। से ऊ मल्लहवन के गड़हारा भरा देलन, आउ अप्पन अउरत के घरे ले अयलन। लड़कन के भी चले कहलन बाकि ओहनी घरे न गेलन । कहलन कि हमरा जे पोसलक हे, ओकरा पहिले बोला लावऽ। राजा अहिरा के बोलौलक । लड़कवन कहलक कि उनका हमनी के पोसाई के इनाम दे दऽ। राजा अहिरा के एगो मौजे लिख देलन। बाद में दूनो लड़कन माय के साथे राजा हीं रहे लगलन । अहिरा भी खुसी-खुसी घरे जाके रहे लगल ।