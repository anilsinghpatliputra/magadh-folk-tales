---
slug: "mft-nag-beta"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "नाग के बेटा"
---
एगो हलन पंडित जी, बेचारे महागरीब । उनका दुनिया से कुछ मतलब नऽ हल। उनका एगो लड़की हल । आउ ऊ अपने मेहरारू के साथ रहऽ हलन। उनकर मेहरारू हमेसा सोचइत रह हलन कि कइसे राज- पाट चलत। उनकर पतिदेव हमेशा चौबिसो घंटा पूजा करऽ हलन। से ई से उनकर मेहरारू उनका पर बड़ी खिसिया हलथिन । इहाँ तक कि उनका मार- गारी भी दे दे हलथिन । एकरा मारे बाबा जी एकांत जगह में पूजा करे वास्ते चल देलन । चार-पाँच दिन हो गेल बाकि पंडित जी घरे नऽ अयलन । 

उनकर घरे के सोचलन कि बाबा जी कहाँ चल गेलन । पंडिताइन जी टोला परोस के लइकन से पूछलन कि बाबा जी के देखले हें बाबू ! लइकन सब कहलन कि हाँ, हम देखली हे। से ऊ अहरा पर जाके दिन-रात पूजा करइत रहऽ हथुन । उनकर मेहरारू कहलथिन लइकवन से कि ए बाबू, तूं जाके तंग कर गन कि ऊ पंडित जी उहाँ से भाग जाथ । जब लइकन उनका बड़ी तंग कयलक तब बेचारे अप्पन बोरिया-विस्तर बाँध के अप्पन गाँव से एकांत जंगल में एगो तलाब पर चल गेलन । उहाँ अप्पन आसन लगौलन ।

इहाँ जब पंडिताइन जी पूछलन कि ए लइकन, बाबा जी कहाँ गेलथुन ?  तब सब कहलक कि हमनी तंग करलीवऽ से ऊ भाग गेलथुन । तब पंडिताइन जी कहलन कि अच्छा ! ओने जब पंडित जी स्नान करे ला पोखरा में गेलन तो धोती चुनिया के अरार पर रख देलन । पोखरा में हेलते देखइत हथ कि एगो नाग के बच्चा धोती में घूस गेल। पंडित जी अइसहीं धोती उठवलन आउ घरे आन के साँप सहिते धोती के कोठी में डाल देलन। अप्पन बेटी से कहलन कि ए बेटी, जो मइया से कहिहें कि तोरा ला एगो चीज ले अइलिअइ हे। तब मइया कोठी में हाथ डाललक आउ एगो धोती निकाललक। धोती झारलक तो एगो सोना के हँसुली निकलल । 

उहाँ पंडित जी सोचइत हलन कि ऊ साँप पंडिताइन जी के काट लेत आउ ऊ तो मर जयतन, हमरा पूजा करे में फैल हो जायत। जब पंडिताइन जी हँसुली देखलन तब उनका बड़ी खुशी होयल । पंडित जी बड़ा छव पाँच में पड़ गेलन कि अब का हम करीं । पंडिताइन खूब पुआ-पूड़ी बनवलन आउ खुशी मनवलन । 

उनकरे दूरा पर एगो राजा के घर हल । राजा के घर में कोई नऽ हले। खाली एगो मोसमात अउरत हले। पंडिताइन जी हँसुली पेन्हले हलन । जब मोसमात पंडिताइन जी के हँसुली पेन्हले देखलन तब कहलन कि ए ब्राह्मनि देवता, से तोरा ई हँसुलिया नऽ हवऽ सोभइत, से एकरा हमरा दे दऽ।  हम तोरा पइसा देइत हीवऽ । पंडिताइन जी भी सोचलन कि एकरा से हमरा का मतलब है, से हम एकरा बेच देइत ही । पंडिताइन जी हँसुली बेच के सुख से रहे 
लगलन । 

मोसमात हँसुली लेके एगो बक्सा में रख देलन। ओकरा कहिनो पेन्हबो नऽ कयलन । छवाँ महीना के बाद उनका नइहर से एगो नेवता आयल जेकरा में उनका जाय ला हल। महाफा दूरा पर लगल । ओकरा पर बइठलन आउ चल देलन । जब एक-दू कोस गेलन तब इयाद पड़ल कि हँसुलिया नऽ लेली हे। लौड़ी दिया हँसुली मँगावे ला चाहलन। लौड़ी गेल आउ बक्सा के ताला खोललक तब देखऽ हे कि एगो छव महीना के बेटा ओकरा में तइयार है । लौड़ी ओकरा सीधे उठवलक आउ लेले चल आयल । रानी के ला के दे देलक । तब रानी पुछलक कि एही बक्सा में हल ?  तब लौड़ी बोलल कि हाँ ! रानी भी सोचलक कि हमरा कोई बाल-बच्चा नऽ हल से हटावऽ एकरे पोसम । 

रानी तो लड़का के पोस-पास के तइयार कयलन । जब लड़का सरेक भे गेल तब उनका सादी कर देलन । सादी कर के पुतोह के घरे ले अयलन । पुतोहिया पर एगो कुटनी बुढ़िया लग गेल । ऊ उनका सिखा देलक कि तू पूछिह अप्पन पति से कि तू केकर बेटा हऽ । कुटनी बुढ़िया खूब पुतोहिया के कान भरलक । तब पुतोहिया राजी भे गेल । ऊ अप्पन पति से पूछे लगल कि तूं केकर बेटा हऽ,  से अप्पन बाबू जी के नाम बतावऽ । उनकर मेहारारू उनका से रोज एही बात पूछे । ऊ बतावथ कि ओकरा से तोरा का मतलब हवऽ?  तबो कहथ कि न हमरा बताइये दऽ । तब राजा कहलन कि जब हम बता देबवऽ तऽ तोरा हमरा से मुलाकात नऽ होतवऽ । तबो रानी नऽ मानथ । 

ऊ तंग कर के अप्पन पति के छोड़ देलन। एकरा बाद राजा कहलन कि अच्‍छा चलऽ । हम तोरा बता देई । आउ कह देलन कि हम तोरा इहाँ नऽ बतव से चलऽ पोखरा पर । राजा आउ रानी पोखरा पर महाफा में बइठ के चल गेलन । राजा भर ठेहुना पानी में जाके कहलन कि अबो पूछबऽ कि का तोरा बाप के नाम हवऽ । रानी कहलन कि हाँ ! राजा मुँह तक पानी में चल गेलन आउ रानी से पूछलन कि अबो पूछबऽ तबो रानी कहलन कि हाँ ! तब राजा कहलन कि हम नाग के लइका ही । एतना कह के राजा डुबकी लगा लेलन आउ नऽ निकललन।

रानी ओही पोखरा पर खूब लोट-लोट के रोवे लगलन कि हम्मर पति एकरे में मर गेलन हे । खूब पिचकार के रोवे लगलन । चार-पाँच दिन रोवते बीतल । एक दिन के बात हे कि महादे जी आउ पार्वती जी सैर में निकलल हलन। जब पार्वती जी एगो मेहरारू के करुण रोवाई सुनलन तब उनका दया आ गेल। पार्वती जी महादे जी से कहलन कि हम उहाँ जाइत चाह ही । महादे जी कहलन कि तँ उहाँ मत जा, से दुनिया में तो दुख-सुख लगले हे । तइयो ऊ  नऽ मानलन। महादे जी एक जगह बइठ गेलन । 

पार्वती जी पूछलन कि काहे ला रोवइत हँऽ, से का चीज के तोरा तकलीफ हऊ। तब ऊ रानी बोलल कि हमरा जे तकलीफ हे ओकरा मेटा देवऽ का, जब नऽ मेटयब तब तोरा हमरे अइसन बइठ के रोवे पड़तव । तब पार्वती जी कहलन कि बोल, तोरा का तकलीफ हऊ, से तकलीफ के हम मेटा देबऽ । तब ऊ कहलक कि हम्मर पति एही पोखरा में डूब गेलन हे से निकाल दऽ। अब तो पार्वती जी से ई काम होयबे नऽ करें। ओहू ओइसही ओहिजे बइठ के रोवे लगलन।

एने महादे जी अहर देखइत हथ, पहर देखइत हथ कि अब आवऽ हथ,  अब आवऽ  हथ । महादे जी हार के उहाँ गेलन तब देखइत हथ कि गौरी जी भी रोवइत हथ । जा के पूछलन । कि का बात से रोवइत हऽ तोहनीन। तब दूनो बतवलन । महादेजी ऊ अउरत से कहलन कि तोरा पति के मिले के उपाय हम बता देइत ही। 

ऊ बतयलन कि आधा रात में आज एहिजे इनरासन लगत आउ परी के नाच होयत, से ओतिये घड़ी तूं अइहँऽ । महादे जी दखिन भर बइठल होथुन त्रिशूल, डमरू आउ भभूत लगवले । उनके से पूछ लिह। ऐतना कहके महादे जी आउ पार्वती जी चल गेलन। रानी भी ओती घड़ी चल गेलन । कुछ देरी के बाद ऊ अयलन तब देखइत हथ कि नाच-गान हो रहल हे । ऊ रानी जा के महादे जी से पूछलन कि हम्मर पति कहाँ हथ, तब महादे जी बता देलन कि ओही तोर पति हथुन । अप्पन पति के रानी चीन्ह लेलन आउ उनका साथे, अप्पन घरे चल अयलन। खूब मौज के साथ दूनों रहे लगलन। 