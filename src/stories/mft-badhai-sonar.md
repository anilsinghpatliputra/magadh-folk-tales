---
slug: "/mft-badhai-sonar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "बढ़ही आउ सोनार के हुनर"
---
एगो सोनार आउ बढ़ही में बड़ी दोस्ती हल। दूनो सगरो साथै रहऽ हलन । एक दफे उनखनी सोचलन कि कहीं नोकरी करे जाय के चाहीं । ई सोच के दूनो इयार परदेश निकललन । कुछ दूर जा के एगो गाँव में ठहर के दूनों इयार विचार कयलन कि कमा के पइसा एके जगुन रखे के चाहीं । बढ़ही अप्पन काम करे लगल आउ सोनार सोना के बेपार करे लगल । ई तरह दूनो बड़ी मानी पइसा बटोर लेलक । कुछ दिन के बाद दूनो इयार घरे चललन आउ कहलन कि घरे चलके पइसा बाँटे के चाहीं । जब घरे अयलन तऽ पइसा बाँटे लगलन। सोनरा कहलक कि हम दू हिस्सा लेववऽ तऽ, बढ़ही कहलक कि हमरा आधे-आध करार हे । ऐही में दूनो के झगड़ा होवे लगल।
झगड़ा फरिआवे राजा भीजुन गेलन। ओहनी राजा से सब बेयान कहलन । तब राजा साहेब कहलन कि फैसला तुरत होयत । तोहनी अपन-अपन काम देखावऽ । तब सोनार कहलक कि ए राजा साहब, एगो बड़का गो तलाब बनावऽ, आउ हमरा छव भर सोना दऽ । तुरत पोखरा खना गेल आउ सोनार के सोना मिल गेल। सोनार एगो बढ़िया मछड़ी बना देलक आउ ओकरा पोखरा में छोड़ देलक । मछड़ी सउँसे तलाब के हिंड़ोर देलक । देखताहर खुस हो गेलन ।
 
राजा साहब अब बढ़ही से अप्पन हुनर देखावे ला कहलन, बढ़हिया एगो लकड़ी माँगलक तो तुरते मिल गेल। ऊ एगो बढ़िया घोड़ा बना देलक आउ कहलक कि अब एकरा पर कोई अदमी के चढ़ाव, कोई चढ़े ला तइयारे न होवे। तब राजा कहलन कि जे एकरा पर चढ़त ओकरा आधा राज-पाट लिख देल जायत। कोई न गछलक तो अंत में राजा के बेटा तइयार भेल। जब ओकरा पर चढ़ल तो बढ़हिया उड़ेवाला घोड़ा के स्प्रिंग चाँप देलक, बाकि रुकेवाला न बतौलक। से राजा के बेटा उड़इत-उड़इत बड़ी दूर चल गेल। एक-ब-एक बंद होवेवाला स्प्रिंग पर हाथ पड़ल, तो घोड़ा एगो शहर में उतरल। उहाँ के राजा के बेटी ओकरा देख के मोहा गेल आउ सादी करे ला तइयार हो गेल। 

राजकुमार गिल-पिल होके सादी कर लेलक। साल भर उहाँ रह चुकलक तो ओकर जनाना के गरभ रह गेल। ऊ उहाँ से रोसगद्दी कराके चललक । राह में उनकर मेहरारू कहलक कि घोड़ा गिरावऽ, हमर मिजाज खराब है। राजकुमार देखलक तो सगरो पानी हे। कनहूँ जमीन नजरे न आवे। एक जगुन टिल्हा देख के ओकरे पर ऊ अप्पन घोड़ा गिरौलक । घोड़ा के उतरते रानी के एगो लड़का पैदा लेलक । राजा के बेटा उहाँ से घोड़ा उड़ाके डगरिन बोलावे ला एगो बस्ती में गेलक । गाँव से बाहरे घोड़ा उतार के छोड़ देलक, आउ अपने गाँव में गेलक । तब तक एगो चरवाहा ओकर घोड़ा के तूड़-ताड़ देलक । राज डगरिन के साथ अयलक तो घोड़ा के न देखलक । डगरिन तो लौट गेल आउ अपने एगो गिरहथ किहाँ नोकरी करे लगलक। 

ओन्ने ओकर मेहरारू कइसहूँ लइकवा के पोसलक, आउ जब ऊ खेले जुकुत हो गेल तो एगो बनिया ओही समुन्दर से बेपार कयले घरे लौटल जाइत हले । ऊ एगो सुन्नर लइका आउ ओकर माय के देखलक तो ओकरा से बेटी के नाता लगा के अप्पन घरे ले गेल । कुछ दिन ऊ उहाँ रहल। ओकरा बाद बनिवाँ से कहलक कि ''हम तीरथ करे जायम, कुछ पइसा द आउ लइकवा के तूंही रखऽ ।'' एगो मल्लाह आउ अपने नाव पर चढ़के ऊ चलल । जाके अप्पन नाव ओही घाट पर लगौलक जहाँ घोड़वा तोड़ल गेल हल। ऊ गाँव में जाके ढिंढोरा पिटा देलक कि भाई सउंसे गाँव के अदमी में से जे काठ के घोड़ा के खिस्सा कहत, ओकरे से हम सादी कर लेम । कोई अदमी काठ के घोड़ा के बारे में जानते न हल, तो कहे कउन? बाकि जब ओकर पहिलका मरद ई बात सुनलक तो काठ के घोड़ा के बेयान बता देलक । एकरा बाद औरतिया अप्पन असली मरद के साथे नाव पर चढ़के बनिवाँ के घरे चल आयल।
 
इहाँ आन के कुछ दिन ओहनी दूनो रहलन, आउ बनियाँ के धरम बेटी कहलक कि अब हम अप्पन वतन जायम। हमरा अप्पन बेकती से भेंट हो गेल हे। राजकुमार उहाँ से अप्पन औरत आउ लड़का के साथ घरे चललक। चलत-चलते दू-चार दिन में अप्पन घरे पहुँच गेलक। पहुँचते राजा साहेब बड़ी खुस भेलन। राजकुमार अप्पन बीतल सब कहानी कह सुनौलन। तब राजा बढ़ही आउ सोनार के फैसला सुनौलक कि ''दूनो के अच्छा काम हे ! दूनो आधा-आधा रुपेया बाँट ले जा!'' ओहनी आधा-आधा रुपेया बाँट के घरे चल अयलन।