---
slug: "/mft-boontchunwa"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "बूँटचुनवा के अउरत रानी"
---
एगो राजा के सात गो लड़की हल। सातो में छोटकी लड़की अप्पन बाप के बहुत दुलारी हल। एक दिन सातों लड़की के बुला के राजा पूछलन कि ''ए बेटी ! तू सच-सच बतावऽ कि तू लोग केकर भाग से जीयत-खायत ह?'’ सात गो में छौ गो बेटी कहलन कि ''बापजान, हम तो तोहरे भाग से जीयत-खायत ही।'' जब छोटकी राजकुमारी से पूछल गेल, तो ऊ कहलक कि ''हम अपन भाग से जीयत-खायत ही!'' राजा के मन में बहुत दुख भे गेल । ऊ गोसिया गेलन, आउ सोचलन कि छओ बेटी के शादी राजा के घर में करब, बाकि छोटकी बेटी के एकदम से कोई कंगाल घर में कर देव! ई सोच के राजा छहो बेटी के राजा-घर में बिआह कर देलन, आउ छोटकी लड़की के एगो बूँटचुनवा के साथ कर देलन। सब बेटी अपन-अपन ससुरार चल गेलन आउ सुखन से रहे लगलन।
 
छोटकी बेटी बूँटचुनवा कन गेल। बूँटचुनवा रोज दिन इधर-उधर से अनाज के कुछ दाना चुन के लावे तो घर में चूल्हा जले, आउ कोई तरह से खाना-पीना चले। एक दिन बूँटचुनवा दूगो पीला-पीला पत्थर बजइते अयलक । ओकरा के मेहरारू देखलक तो पूछलक कि ''ई पत्थर तू कहवाँ से लइलऽ हे?  ई तो सोना के ढेला हे !'' बूँटचुनवा कहलक कि ''एगो साधु-महात्मा के पास ई ढेला मिलल हे। साधु जी कहलन कि ई ढेला ले जा के अप्पन घर में दे दीहऽ !'' ई सुनके बँटचुनवा के मेहरारू कहलन कि ''जाऽ, चार-पाँच गो आउ अइसने ढेला ले ले आवऽ !'' 

बूँटचुनवा ऊ तरह के कइगो ढेला लाके अदेन मेहरारू के दे देलक । ओकर मेहरारू सोना के ऊ सब ढेलवन के बेच के, ओहीं पर एगो बड़का गो सुन्नर महल बनवयलक। जब महल बन गेल तो ऊ एगो खूब भारी जग्य कइलक, आउ ई जग्य में बड़ा-बड़ा राजा-महाराजा सब के नेओता देलक । ऊ तरह-तरह के पकवान बनवैलक, आउ सब राजा के खिलावे ला एके पंगत में बैठैलक। ओही पंगत में ओकर बापजान भी बैठल हलन। नौकर-चाकर सबके खाना परोसइत हलन बाकि छोटकी बेटी बाप के पास घुरी-घुरी जाके अप्पन हाथे से खाना परोसे लगलक । 

राजा सोचे लगलन कि ई कउन राजकुमारी हे? राजा के पते न चलऽ हल, कि राजकुमारी काहे अपने घरी-घुरी हमरे पास परोसे ला आवे हे? ऊ राजकुमारी से पूछलन- ''ए राजकुमारी ! तू अप्पन राजा से तनी भेंट न करइवऽ ? तनी हमहूँ जाने के चाहऽ ही कि ई राजा कहवाँ के हथन, आऊ इतना बड़ा राजा कउन हथन?'’ राजकुमारी कहलक कि ''बाबू जी का तू हमरा पहचानइत न हऽ। हम तोहरे छोटकी बेटिया न हीवऽ, आउ ई बँटचुनवा तोहर दामाद राजा हथुन !'' राजा देखलन कि ऊ तो सच्चे ओही बूँटचुनवा हेऽ । बाकि अब तो ऊ बहुत सुन्‍नर राजकुमार लगऽ हे ! राजा के मन में बहुत खुशी होयल । राजा कहलन कि ''ऐ बेटी ! तू सच्चे कहले हल कि सब कोई अप्पन-अप्पन भाग से जीए-खाहे।'' उनका अप्पन गलती पर बहुत पछतावा होवे लगल, आउ ऊ अप्पन बेटी दमाद के बड़ी आदर-मान से अप्पन राजमहल में सबसे मिलावे ला ले अयलन। फिनो सब हुएँ मिल के रहे लगलन। 



