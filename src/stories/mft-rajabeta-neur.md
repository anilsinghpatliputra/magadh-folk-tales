---
slug: "/mft-rajabeta-neur"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "राजा के बेटा नेउर"
---
एगो राजा हलन, उनका सात गो रानी हलन बाकि कोई रानी से उनका एको बाल-बच्चा न हल। एक दिन राजा अप्पन फुलवाड़ी दने मैदान गेलन आउ घूमल आवइत हलन, तो एगो कहारिन के मुँह से सुनलन कि आज बँझवा पर नजर परल हे, खाय ला मिलऽ हे कि तो नऽ ! राजा कहलन कि हम अइसन हो गेली हे कि कहारिन भी कहऽ हे कि हमरा देखे से खाहीं ला न मिलत। ऊ मर-मैदान होके घरे अयलन, आउ सब बात रानी से कहलन। 

ओही दिन एगो फकीर भीख माँगे आयल । राजा अप्पन आरतबस फकीर से कहलन कि हमरा बंस न हे, महराज, तू कुछ उपाय बतावऽ कि हमरा बंस चले। फकीर तीन बार राजा से पूछलन कि हम जे कहब से तू करबऽ नऽ ? राजा तीनो बार ''हां-हां’' करइत गेलन । तब फकीर कहलक कि ''ए राजा तू अप्पन बगीचा में जा आउ सात आम के घउद खोजऽ । मिल जाय तो ओकरा बावाँ से तोड़े ला मारऽ आउ दहिना हाथ से लोक लऽ। ओकरा आन के सातो रानी के एकह गो आम खिया दऽ। तोर मनसा पूरा होतवऽ ।'' राजा ओइसहीं कैलन आउ आम लाके सातो रानी के बाँट देलन। 
छवो रानी तो आम खा गेलन बाकि छोटकी रानी के आम देवताघर के कोठी पर रख देल गेल। से ऊ आम नेउर खा गेल। ओकर आँठी ओहिजे रह गेल। जब छोटकी रानी खाय-पानी बना के अप्पन आम खोजे लगलन तो ओकरा आँठी मिलल । ऊ अँठिये के धो-धा के खा गेलन । नौ महीना के बाद छवो रानी के एकह गो बेटा जलम लेलक आउ छोटकी रानी एगो नेउर के जलम देलक । ऊ अप्पन किस्मत के दोस देलक आउ नेउरिये के बड़ी परेम से पाले-पोसे लगल । 

जब राजा के लड़कन कुछ सेयान होलन तो पढ़े जाय ला तइयार होयलन । नेउरियो अपन मइया से कहलक कि हमहूँ पढ़े जाम । मइया कहकई कि तोरा कोई एक झिटका मार देत, तो ओहिजे रह जयबें। बाकि नेउरिया न मानलक आउ ओहनिये साथे पढ़े जाय लगल । जब सब पढ़-लिख के तइयार हो गेलन, तो नोकरी करे जाय ला चहलन । नेउरिया अप्पन माय से कहलक कि ए मइया, हमहूँ नोकरी करे जायम। मइया कहकई कि तोरा कोई एक ढेला मार देत तो ओहिजे मर जयबें । नेउरिया कहलक कि हमरा कोई न मारत, हम नोकरी करे जायम । से सब भाई घोड़ा पर चढ़ के परदेस निकललन तो नेउरियो गुड़कइत-गुड़कइत चलल। 

भइवन सब जाके एगो धरमशाला में ठहर गेलन तो नेउरियो उहाँ पहुँचल । सातो भाई उहाँ मिललन-जुललन । सबेरे छवो घोड़ा पर चढ़ के नोकरी पर चल गेलन आउ नेउरिया एगो धोबी हियाँ नोकरी करे लगल । ऊ रोज धोबिया के गदहा पर कपड़ा लाद के ओकरे पर बइठ जाय आउ घाट पर पहुँचा देवे । धोबिया कपड़ा धोके गदहा पर लाद देवे आउ फिनो नेउरिया गदहवा पर बइठ के हँकवले घरे पहुँचा देवे। ई तरी ऊ धोबी हियाँ नोकरी करे लगल । 

उहाँ रहते रहते नेउरिया के एक बरीस बीत गेल । एक दिन ऊ धोबिया से कहलक कि अब हमरा कुछ दिन ला छुटटी दे दऽ । ऊ पूछलक कि तू कहिना तक अयबें?  नेउरिया कहलक कि एक हफ्ता में चल अबवऽ । से नेउरिया ऊ दिन घर में घुस के बिल बनावे लगल। कोड़ते-कोड़ते ओकरा रुपेया पइसा आउ असरफी से भरल एगो गगरी मिलल । ओकरा लेकर सब रुपेया आउ असरफिया के घास के साथे गदहवा के खिया देलक । जाइत खानी धोबिया से कहलक कि तू हमरा गदहवा के दे दऽ । ओकरे पर चढ़ के घरे जायम । धोबिया गदहा दे देलक आउ नेउरिया ओकरा पर चढ़के घरे चल देलक । 
 
चलइत-चलइत फिनो ओही धरमशाला में पहुँचल तो देखइत हे कि ओकर सब भाई भी कमा के घरे लौटल जाइत हथ । सब दंड-परनाम कैलन, मिललन-जुललन, आउ घरे अयलन । घरे आन के नेउरिया मइया से कहलक कि तराजू-पसेरी लावऽ । मइया कहकई कि का लवले हें नतिया के बेटा, कि तराजू-पसेरी लइअउ?  नेउरिया कहलक कि पहिले लयबें, तब न देखबें कि का लइलिअउ हे? माय तराजू-पसेरी लवलक । नेउरिया एगो बाँड़ी लेलक आउ गदहवा के ठाँय-ठाँय पीटे लगल आउ गदहा झर-झर रुपेया-असरफी हगे लगल। नेउरिया के चचानी कहलक कि नेउरिया केतना कमायल आउ हमनी के लइकन कुछो नऽ । से नेउरिया के भइवन कहलन कि ए भाई, तू हमरा गदहवा दे दऽ आउ कुच्छो दाम ले लऽ । नेउरिया कहलक कि साठ रुपेया दाम दे द5, हम दे देबवऽ । भइवन साठ रुपेया देके गदहा ले लेलन आउ बाँड़ी उठा के लगलन सोंटे। मारते-मारते ओकरा जान मार देलन बाकि गदहा एको रुपेया-असरफी न हगलक। 

बेचारा गदहा रुपेया हगे कहाँ से? जेतना खैलक हल से हग देलक । से बिना सोचले समझले कोई काम न करे के चाहीं, न तो हाथ से रुपेयो जा हे आउ गदहो मर जा हे। ठीके कहल गेल हे कि बिना बिचारले जे करे पछतवते जीये-मरे।