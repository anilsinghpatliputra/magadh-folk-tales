---
slug: "mft-daitya-rani"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "भूअवरा जिला के बाबू"
---
एक बड़ा भारी सहर में एगो राजा हलन। राजा के सात रानी हलन । बाकि सातो रानी में एक्को लड़का न हल। एक समय राजा जंगल में सिकार खेले गेल हलन, से ओही जंगल में एक दैत्य के सुन्दर लड़की जार-बेजार रो रहल हल । लड़की के पास राजा जाके पूछलन कि तू अकेले जंगल-झार में बइठ के काहे रोइत हैं। से ई पर लड़की बोलल कि हमरा मरदाना एही जगह बइठा के कने तो चल गेलन। एही लागी हम बइठ के रोइत ही । एकरे पर राजा कहलन कि तू हमरा साथे चलवे? तब लड़की राजी हो गेल। राजा ओकरा अप्पन घोड़ा पर बइठा के राजमहल में ले अयलन । राजा के पहचान में न आयल कि लड़की दैत्य के हे। ऊ बड़ी सुन्दर हल से ई से राजा ओकरा साथ काफी प्रेम रखे लगलन। 

एकरा बाद ऊ लड़की राजा के सातो रानी के जान मारे ला उपाय रचे लगल । सातो रानी में छोटकी गर्भवती हल। एक दिन नइकी रानी सातो रानी के कुइयाँ में धँसोर देलक । कुइयाँ में गिरते पानी सूख गेल। तब सातो रानी ओही में अप्पन दिवस काटे लगलन । छोटकी रानी के उहईं एगो लड़का जनम लेलक । ऊ एक जौ रोज बढ़े। सातो रानी ओकरा बड़ी प्यार से पाले-पोसे लगलन । 

जब लड़का कुछ बड़ा गो भेल तो कहलक कि ए माय, हम जाइत हीअऊ कुछ नौकरी करे। बइठे से काम-धाम न चलतउ । काहे से कि हमनी आठ परानी ही । से हाल रोजगार कइसे चलत ।

लड़का उहाँ से चलल आउ ओही राजा के दरबार में, जउन ओकर बाप हल, जाके राजा के सलाम कयलक आउ कहलक कि हम नौकरी करम। राजा बोलल कि तू कउन काम करबें । लड़का कहलक कि जउन काम अपने के सिपाही न करते ओही काम हम करम । राजा पता-ठेकाना पूछ के ओकरा अपने पास रखे लगलन । बराबर अपने बगल में बइठवले रहऽ हलन। 

एक दिन दैत्य के लड़की देखलक तो मन में छव-पाँच करे लगल कि हो न होए हम्मर सइतिनिये के लइका नियत लगइत हे। काहे कि राजा से एकरा सब सूरत मिलइत-जुलइत हे । राजा-रानी के खूब मान हलन। रानी लड़का के जान मरवावे खातिर उपाय सोचे लगल । रानी राजा से कहलन कि हम्मर मइया के अभी तक मरे-जीये के खबर न मिलल हे। से ई खबर लावे खातिर कउनो सिपाही के भेज दीहीं । 

एही बात पर राजा दरबार के सिपाही आउ अरदली के हुकुम देलन कि फलाँ दनुआ-मनुआ के जंगल में रानी के नैहर हे । उहईं से रानी के माय के समाचार लावे लागी हे। सबे सिपाही उहाँ जाय से नाहीं छाहीं करे लगलन । तब ओही में से एगो बूढ़ा सिपाही बोलल कि भूअबरा जिला के बाबू के काहे न भेजइत ही? काहे कि ई ओही दिन कहलन हे कि जउन काम सिपाही न करत ओही काम हम करम । एही बारी तो ओकरा परीक्षा खातिर आयल हे। 

राजा लड़का से कहलन कि तोरा फलाने जंगल में जाय ला होतो । लड़का चटपट तैयार हो गेल आउ कहलक कि हमरा छव महीना के बारह मन सामान आउ बीस गो रुपआ, राह के खर्ची-बर्ची ला चाहीं । राजा खजांची के हुकुम देलन । सामान आउ रूपेआ मिल गेल । लड़का अप्पन माय के कुआँ में सब सामान जा के देलक आउ कहलक कि हम कुछ दिन के बाद आ जायम, घबड़इहें मत । 

लड़का चिट्ठी लेके चलल । रानी चिट्ठी में लिख देलक हल कि मइया के मालूम कि लड़का हमर सइतन के हे। देखइत के साथ हाड़े-माँस के पता न लगे दीहें तभी तोरा कुसल होतउ । लड़का चिट्ठी-पतरी लेके चल देलक। राह में एगो पोखरा पर पानी ऊनी पीए लगल तो दूसर राह से एगो बराह्मन आवइत हलन। लड़का चिट्ठी देके कहलक कि ए ब्राह्मन देवता, ई चिठिआ में का लिखल हे? ब्राह्मन बाँचलन तो कहलन कि अरे बच्चा, तू उहाँ से कुसल छेम का लयबे कि उहाँ से तोहर परान लउटे के भी आसा-उम्मीद न हउ । लड़का बोलल कि बाबा कउन उपाय करे के चाहीं । अच्छा अपने के पास कलम पेन्सिल हे तो लिख दीहीं कि मइया के मालूम कि लड़का हम्मर बेटा जाइत हे। कोई तरह के दुःख-तखलीफ न होवे दीहें। न तो हम तोर हाड़-माँस के पता न लगे देवउ । 

लड़का चिट्ठी लेके जाइत-जाइत दनुआ-मनुआ के जंगल में जा पहुँचल । उहाँ पहुँचल तो दैतवन छिः मानुस, छिः मानुस, हहास करके खाय ला दउड़ल। लड़का झट से चिट्ठी ओकरा आगे में फेंक देलक । चिट्ठी पढ़लक तो कहलक कि सौ बरस पर एगो मानुस मिलल तो नाति के नाता लगौलक । ओकरा कहाँ उठाऊँ कहाँ बइठाऊँ, से खूब सो आगत करे लगल । गते-गते ऊ लड़का घरे के बारे में सब चीज जाने-समझे लगल। 

रोज दैत्य सगरो दिया-सँझुउत करे बाकि एगो कोठरी में तुरत ताला लगा के छोड़ देवे। एकरा पर लइका के सक हो गेल । एक दिन ओही सँझउत के बेरा गेल तो देखलक कि एगो दरखा पर सात को अंटा रखल है । नानी से कहलक कि नानी-नानी, ई अंटवन हमरा खेले ला दे ! तूं चल जा हें तो हमरा मन न लगे हे। लड़का खेले खातिर अँटा लेवे ला जिद करे लगल। एकरे पर बुढ़िया बोलल कि दुर नतिया, तूं बड़ी सोख हे। अंटा खेले ला हे? तोहर मइया के सात गो सउतिन हउ, ओकरे अँखिआ निकाल के इहाँ भेज देकउ हे। एकरा बाघिन के दूध में रात भर फूले ला रख देतइ दूध आउ खूब सबेरे आँख में बइठा देतइ तो फिनो पहिले के आँख निअन लौके लगतइ । लड़का सुनके कहलक कि रहे देहीं तब । 

एकरा बाद एगो कोना में छोटी गो छेकुनी लौकल तो कहलक कि ए नानी, छेकुनिया हमरा गुल्ली-डंडा खेले ला दे दे तो ठीक हे। फिनो बुढ़िया कहलक कि दुर नतिया, तूं बड़ी सोख हैं। ई खेले ला हई? एकरा में ई गुन हे कि एक दने से जेकरा सूँघा देवहीं तो मर जतउ आउ दूसर दने से सूँघा देवहीं तो जी उठतउ । लड़का कहलक ति तब रहे देहीं नानी ! 

एक दिन दैतिन बाहर गेल तो ताखा से कुंजी उतार के ताला खोललक आउ सातो आँख आउ छेकुनी लेके बाहर एक जुगुन लुका देलक । अइसहीं ताला भर देलक । जब दैतिन आयल आउ रात में खा पी के सूतल गेल तो लड़का गते गते उठल आउ झटपट छेकुनी के एक छोर सूँघा देलक । दैतिन तुरत मर गेल। एकरा बाद लड़का तुरत आँख आउ छेकुनी लेके उहाँ से चल देलक । 

घरे आके आँख रख देलक आउ रानी के सब हाल-चाल कह सुनवलक । जब अप्पन माय के मरे ला सुनलक तो खूब रोलक-पिटलक। कुछ दिन बीतल तो फिन रानी पेट दुखाय के बहाने से बाघिन के दूध लागी हुकुम देलक । तब लड़का जाय ला तइयार हो गेल । रहता के खर्ची-बर्ची लेलक आउ अपन माय के पास जा के धर देलक आउ कहलक कि हम थोड़े दिन में बाघिन के दूध ले के चल आयम । 

जाइत-जाइत ऊ एगो घनघोर जंगल में पहुँचल । देखलक कि दूगो बाघ के बच्चा अप्पन माँद भीर खेलइत हल। राह में से चार-पाँच सेर लड़-मिठाई ले लेलक हल। आउ जाइत के साथ दूनो बच्चा के नजीक सभे मिठाई फेंक देलक। जब बाघ के बच्चा सभे मिठाई खा गेल तो ओकरा पर खूब खुस भेल। जब बाघ-बाघिन खाय ला ओकरा पर तड़पल तब बाघ के बच्चा सभे हाल कहलक आउ बोलल कि हम तोहर दूध न पीबउ। एकरे पर बाघिन कहलक कि जेतना दूध ओकरा चाहीँ ओतना ऊ दूह ले । एतना सुन के बाघ के बच्चा दूध पिलक आउ लड़का के एक टहरी दूध देलक। 

जब घरे चले लगल तो बाघिन के बच्चा बोलल कि भइया हम हूँ चलब । तो लड़का एगो बाघ पर चढ़ गेल आउ एगो पर दूध के टहरी रख के चल देलक । घरे आन के दूध में आँख फूले ला रात भर रख देलक। सुबह होयते सातो माय के आँख में बइठा देलक । पहिलही जइसन सबके आँख हो गेल। सब बड़ी प्रसन हो गेलन । 

एकरा बाद ऊ बाघ के बच्चा के साथ रोज अप्पन दुहारी पर खेल हल। जब राजा के मालूम होयल कि भूअबरा जिला के बाबू घरे आयल हे आउ बाघ के साथ खेलइत रहऽ हे तो राजा अप्पन सिपाही के बोलावे ला भेजलन । तब लड़का कहलक कि जो, जो, हम राजा के पास न जायम। आवे ला हइन तो इहई से बाघिन के दूध ले जाथुन । सिपाही जा के राजा से कहलक । 

राजा सुनके बड़ी गुस्सा होयल बाकि सोचलन कि जरूर कोई-न-कोई बात है । तब राजा हाथी पर चढ़के अयलन तो लड़का कहलन कि जरा कुइयाँ में झाँक के देखऽ । राजा जा के देखलन तो सातो रानी ऊपरे राजा के देख के कहलन, तोरा सरम न लगइत हवऽ राजा ! अप्पन लड़का के जान मरवे खातिर दैतिन के लड़की केतना उपाय कयलक आउ तू अप्पन लड़का के भी न पहचानलऽ । एतना सब सुनके राजा दाँते अंगुरी काटलन । 

एकरा बाद सातो रानी आउ लड़का के डोली कहार पर चढ़ा के राजमहल में ले गेलन आउ कहलन कि अब सब अधिकार लड़का के दे देली। जे मन में आवे से ई लड़का नई रानी के साथ करथ । लड़का नइकी रानी के गड़हरा खोदवा के भरवा देलक आउ सभे मिल के बढ़िया से राज-पाट करे लगलन । 