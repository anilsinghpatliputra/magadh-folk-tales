---
slug: "mft-aheri-balki"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "अहेरी कुमार आउ बलकी कुमारी"
tags: "kingdom, love, adventure, magic, family"
---
एगो बड़ा भारी राजा हलन। उनका धन-दौलत से खजाना भरल हल, बाकि उनका एको लड़का न हल। सेकरा लागि बड़ा उदास रहऽ हलन। जे उनकर मुँह सबेरे में देखे से कहे कि आज बाँझ-बाँझिन के मुँह अन्हार ही देखली हे, कइसन तो दिन-बार जा हे ? राजा जानीओ लेथ तो मन मसोस के चुप रह जाथ। एक दिन उनका सुतले कोठरी में किरिन फूट गेल । बाहर में नोकर झाडू देइत हल सेकर अवाज सुन के राजा के नीन टूट गेल। आउ केंवाड़ खोलल तो उनका देखके नोकरो बोलल कि आज बाँझ के मुँह देखली हे, कइसन तो दिन जा हे ? राजा सुन के खिसिअयलन नऽ बलुक केंवाड़ी बंद कर लेलन आउ परन; प्रतिज्ञा कैलन कि जब तक हमर दुख कोई नऽ बूझत तब तक केंवाड़ी न खोलब। अइसहीं भूखे-पिआसे कोठरी में बंद रहइत हलन । 

एक रोज के बात है कि आधा रात में ब्रह्माजी के सिंहासन डोल गेल तो ऊ उठ के अयलन आउ केंवाड़ी खोले ला कहलन। राजा भीतर ही से कहलन कि जब तक हम्मर दुख कोई न सुनत तब तक हम केंवाड़ी न खोलब। ए तरह जब तीन बचन कहलन तब ब्रह्माजी बोललन कि हम तोर दुख बूझब । एतना सुन के राजा केंवाड़ी खोललन । ब्रह्माजी बतौलन कि एगो जंगल हे, ओकरा में एगो मंदिर हे । ओकरे में जा के तू पूजा-पाठ करिहँऽ । जब ध्यान लगैबऽ तऽ सोना के एगो चिरई तोर बाँह पर आन के बइठत । ओकरा पकड़ के तू निगल जइहँऽ । 

ई सुन के राजा उठलन आउ ओही जंगल में जा पहुँचलन। मंदिर में जाके पूजा-पाठ कैलन आउ ध्यान लगौलन, तब एगो चिरई आन के उनकर बाँह पर बइठल बाकि ध्यान मगन रहे से ऊ चिरई के न पकड़लन आउ चिरई उड़ गेल। जब राजा के ध्यान टूटल तऽ जोर-जोर से रोवे लगलन। उनकर रोआई सुन के फिन साधु बेस में ब्रह्माजी अयलन आउ कहलन कि अबकी भर तूं वइसहीं करऽ बाकि अबरी चिरईं न निगलबऽ तऽ लइका न होतवऽ। 

राज फिनो नेहा-धोआ के पूजा-पाठ कैलन आउ ध्यान लगौलन तो सोना के चिरईं आन के बाँह पर बइठ गेल । राजा झट-पट चिरई के पकड़ के निगल गेलन । ब्रह्माजी पहिल ही चेता देलकथिन हल कि लइका के कोई बारह बरस तक न देखत न ऊ बाहर निकलत। राजा घरे आन के राजमहल में रानी भिरू गेलन। नवे महीने लड़का जनम लेलक । रानी आउ लड़का के महल में सबहे इंतजाम कर देल गेल। लड़का चनरमा के ज्योति नियन हल। 11 बच्छर बीतल तो लड़का जिद्द रोप देलक कि हम सिकार खेले जायब। अगर न जाय देवऽ तो हम तरवार से अपन गरदन काट के मर जायब। रानी लचार होके हुकुम दे देलन । लड़का के साथे बड़ी मानी फउज लगा देल गेल। 

राजा के बेटा सिकार करइत एगो घनघोर जंगल में पहुँचलन आउ उहईं रात हो गेल । ऊ एगो पोखरा पर पड़ाव गिरा देलन। सिपाही लइका के बीच में सुता के चारो बगल से पहरा देवे लगलन । ऐही घड़ी इन्द्रासन के दूगो परी अकास में उड़ल जाइत हलन। लड़का के सुरत देखके ओहनी कहलन कि अइसने लड़की के साथ एकरा बिआह होवे के चाही। अकास में सगरो घूमे ओली परी सात समुन्दर गंडक पार एगो राजा के अइसने सुन्नर लड़की देखलन हल । ऊ चनरमा के जोति नियन बर हल, से ओहनी परियन लइका पलंग सहिते उड़ा के ले गेलन आउ ऊ लड़की जहाँ अप्पन महल के कोठा पर सूतल हल, ओकरे बगल में पलंग रख देलन। 

एही बीच में जब लड़की के नीन टूटल तब देखलक कि एगो लड़का सुतल हे । ओकर सुरत देखके ऊ मोहित हो गेल। परी लोग अप्पन पाँख से खूब जोर से हवा कैलन, तो लड़की के नीन आ गेल बाकि लड़का के नीन टूट गेल, तो देखलक कि राजमहल में एगो लड़की के पलंग भिरू सूतल हे। लड़की के सूरत देख के लड़का मोहा गेल । एतही घड़ी परी लोग फिनो पाँख से हावा कैलन तो लड़की के भी नीन टूट गेल। दूनो सोचलन कि हम सपना तो न देखइत ही ? फिन लड़की लड़का से पूछलक कि अपने के कहाँ मकान हे? लड़का सब हाल बतौलक तो लड़कियो अपन हाल कहलक। बात-बात में दूनो में परेम हो गेल आउ दूनो एक-दूसर के अँगूठी बदल लेलन । एकरे बीच परी लोग खूब जोर-जोर से पाँख फड़फड़ा के हवा कैलन तो ओहनी दूनो के फिनो नीन आ गेल ।  

एकरा बाद दूनो परी ओहनी के पलंग अदला-बदला करके राजा के लड़का के ओही जंगल में आन के ओहिजे पलंग रख देलन जहाँ सिपाही लोग पहरा देइत हलन । सबरे लड़का उठल तो लड़की के न देखलक । ऊ हाय बलकी कुमारी, हाय बलकी कुमारी, कहके चिल्लाय लगल । सिपाही लोग देखइत हथ कि पलंग दूसर हे, आउ एकर अंगूठियो दूसर है। लड़का कहलक कि हम जब सादी करब तो ओही लड़की बलकी कुमारी से करब। 

एने जब लड़की के नीन टूटल आउ लड़का के न देखलक तऽ हाय अहेरी कुमार, हाय अहेरी कुमार, कहके रोवे लगल। सबे लोग देखके कहलन कि लड़की पगला गेल हे। बाकि एकरा बाद देखइत हथ कि पलंग दूसर हे आउ हाथ में अँगूठी भी दूसर है। तब लड़की बोलल कि जब हम बिआह करब तो अहेरी कुमार से ही करब । 

दूनो दने के राजा ही से नउवा-ब्राह्मन लड़का-लड़की खोजे निकललन कि अहेरी कुमार कहवाँ के लड़का हे, आउ बलकी कुमारी कहवाँ के लड़की है। अगर पता चल जाय तो दूनो के बिआह हो जायत। खोजइत-खोजइत थकल-पिआसल दूनो दने के नउवा-ब्राह्मन एके जगह पर जुट गेलन । दूनो दने से पूछा-पाछी होवे लगल तो सबहे हाल मालूम हो गेल। सब के बड़की खुसी भेल आउ ओही जगह पर गनना-मनना कैल गेल । निश्चित समय पर लड़का-लड़की के बिआह भे गेल। लड़का रोसगद्दी कराके लड़की के अपने घरे ले अयलक आउ खुसी में रह के राज-पाट चलावे लगल। 