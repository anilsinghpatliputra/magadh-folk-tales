---
slug: "/mft-pitabhakt-rajkumar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "पिताभक्त राजकुमार"
---
एगो राजा हलन। उनका एगो बेटा हल। कुछ दिन के बाद राजा के अउरत मर गेलन। राजा फिन अपन सादी करे ला बेटा से पूछलन तो ऊ कहलक कि ''एकरा में हमरा का उजूर हे? दूसर माय आवत तो हमनी सबहे के आराम होयत !''  से बेटा राय दे देलक । 
 
एकरा बाद राजा के बिआह के तइयारी हो गेल । चट मँड़वा, पट भतवान । राजकुमार सपना देखलक कि बापजान के तीन गो बड़ी भारी गरह है। अगर ई तीनो गरह से बच जयतन तो फिनो कुछ न होयत - (1) बराती जलमासा लगत तो आँधी-पानी आवत आठ पेड़-बगाद गिर के सब बराती सहित बापजान मर जयतन, (2) बराती दरवाजा लगत तो किला के ढह जाय से राजा मर जयतन आउ (3) राजा ई सब से बच जयतन तो कोहवर में आधा रात में बड़ेरी से साँप लटक के काट देत आउ राजा मर जयतन। ई तीनों गरह से बच गेला पर राजा के कुछो न होयत । लड़का सोचलक कि बापजान के जाने भी न देईं, आठ उनकर परान भी बचा लेईं। 

राजा के बराती गेल आउ बगइचा में टिकल । राजा के बेटा उहाँ के सब पेड़-बगाद कटा देलक हल। आधा रात में आँधी आयल बाकि केकरो कुछ न भेल। फिनो दरवाजा लगे लगल तो राजा के बेटा किला के दरवाजा ढहवा देलक । लोग कहलन कि राजा के बेटा पगला गेलक है। ई दुनो गरह से बच गेला पर लड़का सोचलक कि कोहबर के गरह से कइसे बचाऊँ? बाप-माय सूतल रहतन। बाकि सोचलक कि का हरज हे, आखिर ऊ बाप-माय तो हथ । से ऊ कोहवर मिले ओला घर में सहिजे साँझ लुका गेल। जब राजा-रानी रात में सूतल हलन, तो आधा रात में बड़ेरी से डँसे ला साँप लटकल । राजकुमार तुरत तलवार से साँप के मार के ढाल से रोक लेलक आउ ढाले से खटिया तर तोप के रख देलक ।
 
राजकुमार आवे लगलक तो देखलक कि माय के सीना पर साँप के दू बूँद खून गिरल 
हे, से राजकुमार मुँह में रूमाल लगा के माय के सीना पर के खून पोंछ देलक बाकि मतारी के नीन टूट गेल। राजकुमार तेजी में चलल आवइत हल कि राजा भी देख लेलन। रानी राजा से सब हाल सुनौलन । राजा सुन के बेटा के फाँसी देवे ला जलाध के भेजलन । जलाध फाँसी देवे ला राजकुमार के ले-ले जाइत हल, तो ऊ कहलक कि  ''आखिर तो हम मरवे करम, बाकि राजा से एगो बात पूछ लेवे देतऽ हल, तो अच्छा होयत हल।'' 

राजकुमार राजा से कहलक कि हमर परान तो जयवे करत बाकि अपने पलंग तर जा के देख आऊ। राजा लड़का से पूछलन कि ''का बात हे?'' तो लड़का सुरू से अंत तक सब हाल कह सुनौलक । 
 
राजा ई सुन के रानी के तुरते गड़हारा भरवा देलन आउ बेटा के साथे मजे में राज-पाट करे लगलन । 