---
slug: "/mft-kartab-phal"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "धर्म कथा"
title: "करतब के फल"
---
एगो राजा के चार बेटी हलन। एक दिन राजा बेटी से पूछलन कि तोहनी केकर राज से राज करइत हें?  बड़की तीनों कहलन कि हम तोहर राज से राज करइत ही, बाकि छोटकी बोलल कि हम तो अप्पन राज से राज करइत ही। ई सुन के राजा बड़की तीनो के राज-रजवाड़ा हीं बिआह देलन, आउ छोटकी के जंगल में निकाल देलन। छोटकी बेटी भुलाइत-भुलाइत एगो झोपड़ी में चल गेल। उहाँ भगवान डोम के भेस में रहऽ हलन। लड़की उनके से सब दुख सुनौलक, आउ उनकरा साथे रहे लगल।
 
ढेर दिन के बाद माय अप्पन बेटी के खोजे ला जंगल में बेटा के भेजलक। बेटा खोजइत-खोजइत ओही झोपड़ी भीर गेल, आउ घोड़ा से उतर के बहिनी के नजीक गेल। मिल के ओकरा बड़ी खुसी होयल। ऊ ओकरा घरे चले कहलक तो बहिनी नऽ तइयार भेल। जाइत खानी राजा के बेटा पूछलक कि तोहनी एहिजा से कनहूँ जयबऽ तो नऽ नऽ? ई कह के ऊ घरे चल गेल, आउ माय से सब खिस्सा कह सुनौलक। कुछ दिना के बाद फिनो माय बेटा के बेटी भीरु भेजलक। बेटा उहाँ पहुँचल तो ओहनी के नऽ पयलक। ऊ आगे बढ़ल तो जइते-जइते एगो नदी मिलल। ओकरा ऊ पार कयलक तो एगो खूब बढ़िया बगइचा मिलल। 
ओही बगइचा में भगवान् जी के साथ ओकर बहिनी रहऽ हल। राजकुमार बड़ के पेड़ में घोड़ा बान्ह देलक, आउ कहलक कि ''ए बड़ए तूं फाटऽ!'’ बड़वा फट गेल आउ ऊ बगईचा में प्रवेस कर गेल। बहिनी से ऊ भेंट कयलक आउ दू-चार दिन उहाँ रहलक, तो ओकरा सब हाल मालूम हो गेल। एक दिन ऊ कहलक कि ''हमरा भगवान जी से भेंट करा के बगइचा घुमवा दऽ!'' 

भगवान जी के साथे राजा के बेटा बगइचा घूमे गेल, तो एगो अदमी के लाठा चलावइत देखलक, बाकि ऊ पिआसे छटपटाइत हल। राजा के बेटवा पूछलक कि अइसन काहे हे? भगवान् जी कहलथिन कि ई ऊ जलम में पाप कयलक हे। ऊ कहलक कि एकरा माफ कर दिहीं। भगवान जी ओकरा माफ कर देलन। आगे ऊ एगो के छाती पर पत्थल रखल देखलक। ऊ छटपटाइत हल। ओकरो भगवान जी से माफ करौलक। आउर आगे जा के देखलक कि एगो बिल हे, बाकि ओकरा में घुसे ला चूहा छटपटाइत हे। ऊ ओकरो माफ करौलक।
 
फिनो आगे जाइत-जाइत तीन गो कोठरी देखलक। ओमें दू गो तो बड़ी सुन्नर हले, बाकि एगो में मच्छी भिनभिनाइत हले। राजा के बेटा पूछलक कि अइसन काहे हे? भगवान जी कहलन कि ई जे सुन्नर कोठरी हे, से तोर माय-बहिन ला हे, आउ जेकरा में मच्छी भिनभिनाइत हे, ऊ तोर बाबू जी ला हे। राजा के बेटा पूछलक कि अइसन काहे हे? भगवान कहलन कि तोर बाबू जी बड़ी पापिस्टी हथुन। ऊ कुँआर लड़की के जंगल में निकाल देलन हे। ऊ मरतन तो इहाँ अयला पर एही कोठरी मिलत। राजा के बेटा पूछलन कि ई पाप कइसे कटत? भगवान् कहलन कि तूं जा के बाबू जी से कहिहँऽ कि सब तीरथ करके ब्राह्मन के खिलौथुन, आउ सबके भात में से एक-एक चाउर निकाल के अपने खा जैथुन। राजा अइसने कयलन, आउ परचोवा लेवे ला उनकर बेटा फिनो उहाँ गेलक तो कुछो न देखलक। तब ऊ समझ गेलक, कि ई सब ओही भगवान के लीला हे। 