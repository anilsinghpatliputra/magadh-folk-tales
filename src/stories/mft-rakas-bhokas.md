---
slug: "/mft-rakas-bhokas"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "राकस से बड़का भोकस"
---
एगो बाबा जी हलन । ऊ बड़ा गरीब हलन। उनकर मेहरारू कहलन कि जा कहीं दूसर जगुन कमा-खा गन। बाबा जी राह के कलेवा ला कुछ माँगलन तो जव के सतुआ पंडिताइन बाँध देलन। बाबा जी लेके चललन, जाइत-जाइत एगो पक्का के कुआँ मिलल, उहाँ पर बाबा जी नेहा के खा लेलन । खाके आगे चललन तो जाइत-जाइत बीच ढाब में साँझ हो गेल। अब रात में जाय कहाँ, से ओहिजे एगो पीपर के पेड़ पर चढ़ गेलन । 

ऊ पिपरा पर सात गो राकस रह हलन, जे कनहूँ घूमे गेलन हल । ऊ सब भी साँझ खानी पहुँच गेलन । देखलन कि हम्मर घर में के तो एगो आउ आयल हे घ् ओकरा से रकसवन पूछलक कि तू कउन हे? बाबा जी पूछलन कि तू कउन हे? तब ओहनियों बोलल कि हमनी राकस ही। तब बाबा जी कहलन कि हम राकस के भाई भोकस ही । रकसवन पूछलक कि तोर दाँत कइसन हऊ । रकसवन नीचे हल से बाबा जी ऊपरे से लोटा गिरा देलन आउ कहलन कि देख दाँत ! लोटा गिरल से एगो राकस के मुँह पर लगल। बाबा जी ऊपरे से डोरी भी गिरवलन आउ कहलन कि एकरे में बान्हबउ । तब रकसवन कहलन कि अपने के ही, ठीक-ठीक बताऊ, हमनी अपने के गुरु मानइत ही । तब ऊ कहलन कि अपने का चाहइत ही ? बाबाजी कहलन कि कुछो दे देऽ । रकसवन उनका एगो बैल दे देलक आउ कहलक कि एही से तूं कमइहऽ खइहऽ। 

बाबाजी उहाँ से बैल लेके चललन । रास्ता में पाँच गो चोर मिलल। एगो बाप आउ ओकर चार गो बेटा । ओखनी पाँचों एक-एक माइल पर खड़ा हल । पहिले बुढ़वा मिलल आउ पूछलक कि बाबा जी, बैला के बेचबऽ ? बाबाजी कहलन कि तीन सौ रोपेया लेबवऽ । एकरा पर बुढ़वा चोर कहलक कि तीस रोपेया में देवऽ ? बाबा जी कहलन कि न देबवऽ, आउ आगे बढ़ गेलन । दोसर चोर फिन मिलल तो ओहूँ पचीस रोपेया देवे लगल बाकि बाबा जी न देलन । फिन आगे बढ़लन तो तेसर चोर पन्दरह रोपेया देवे लगल बाकि बाबा जी न देलन । आगे चौथा चोर मिलल आउ दस रोपेया देवे लगलए ओकरो न देलन। आगे बढ़लन त पाँचवाँ चोर मिलल । ऊ पाँच रोपेया में बैल माँगलक बाकि बाबा जी ओकरो न देल चाहलन । तब उहाँ पाँचों चोर जमा हो गेलन आउ बाबा जी के मार-पीट के बैल छीन लेलन । बाबा जी फिन लौट के रकसवा भीर गेलन आउ ओकरा से राह के सारा हाल कह सुनौलन । एकरा में से एगो चलाक राकस हल । ऊ कहलक कि ''तू घरे जा, हम बैल लेके आवऽ हिवऽ। साथे रोपेया-पइसा भी ले-ले अबवऽ।'’ बाबा जी घरे चल अयलन।
 
चलँकहाँ राकस उहाँ से चलल आउ सुन्‍नर अउरत के रूप में जंगल में रोवे लगल । चोर अवाज सुन के पहुँचलन। अपने सब लगलन लड़े कि ''हम बिआह करम, हम बिआह करम।'’ तब औरतिया कहलक कि बुढ़वे से हम सादी करम आउ तोहनी सब के माय बन के सेवा करबउ आउ बुढ़उ के भी सेवा करवउ । तब बुढ़वे से सादी हो गेल और ऊ ओकरा घरे ले आयल। मेहरुआ बेटवन से कहलक कि तोहनी कमा गन, अब बुढ़ारी में ई का कमैथुन ! चारों बेटा कमाय चल गेलन, आउ बुढ़वा घर ही में रह गेल। तब अउरतिया राकस हो गेल । आउ बुढ़वा के मार के हाथ-गोड़ तोड़ देलक आउ बैल लेके चल देलक। ऊ बैल बाबा जी ही पहुँचा आयल। 

फिन ''नट बइद'' बन के आयल, बोलल कोय के टूटा-फूटा अंग इया दरद हो तो मरम्मत करा ले। बुढ़वा के बेटवन ओकरा अप्पन बाप भीर लिया गेल । बइद जी कहलन कि तोहनी चारो चार दने से जड़ी कुबार के ले आवऽ । चारो चल गेलन तो बइदवा पूछलक कि बताव तोर माल कहाँ रखल हऊ । बुढ़वा बता देलक । बुढ़वा के जान से मार के ऊ कुआँ में डाल देलक आउ सब माल ले के बाबा जी हीं जा के दे देलक । राकस फिर अप्पन पीपर ओला घर में आ गेलक । ऊ दिन से ऊ सब चोरन के चोरी के आदते छूट गेल ।