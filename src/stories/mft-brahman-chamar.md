---
slug: "mft-brahman-chamar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "ब्राह्मण के बेटी आउ चमार के बेटा"
---
कोई गाँव में एगो पंडी जी रहऽ हलन। ऊ पंडी जी के एगो बेटी हल । पंडी जी ओकरा सादी करे ला लड़का खोजे लगलन। लड़का न मिलल तो पंडी जी जी भावी से पूछे गेलन कि ए भावी, तूं बोलऽ तो,  हम्मर बेटी के केकरा से सादी होत । तऽ भावी बोलल कि गाँवे में एगो चमार के बेटा हवऽ । ओकरे से तोहर बेटी के सादी होतवऽ । ओतिए घड़ी ऊ पंडी जी भावी के दू लाती मारलन आउ कहलन कि हम्मर बेटी के सादी का तो चमार से होत ? हम देखइत ही ? भावी कहलन कि मारऽ चाहे कुच्छो करऽ बाकि ओकर बिअहवा ओकरे से होतवऽ । पंडी जी ओकरा इहाँ से चललन आउ गाँव में पहुँच गेलन । चमरा के लइकवा के मारे के फेराक में लग गेलन। तब पंडी जी चमरा के लइकवा के कहलन कि ले तूं ई चिट्ठी के राम-लछुमन के दे आव। पंडी जी सोचलन कि रास्ता में एकरा बाघ सिंघ खाइए जायत । 

चमरा के लइकवा चिट्ठी लेके चलल । जाइते - जाइते जंगल में रात भे गेल । उहाँ एगो आम के पेड़ हल। पेड़वा कहलक कि ए बाबू तँ नीचे काहे ला रहबऽ आवऽ तू हमरे पर चढ़के बइठ रहऽ । जब दिन भेल तो ऊ अमवा के पेड़वा कहलक कि तँ कहाँ जाइत हऽ । चमरा के लइकवा कहलक कि हम राम - लछुमन से भेंट करे जाइत ही। पेड़वा कहलक कि हमरो एगो अरज लगयले अइहँऽ। हम फर फूला ही बाकि हम्मर फर कोई काहे न खाय ? लइकवा अच्छे कहके चल देलक। जाइते-जाइते एगो जंगल में फिनो रात हो गेल। उहाँ तीन गो साधु हलन। तीनो साधु कहलन कि ए बाबू तू कहाँ जाइत हऽ ? इहईं सूत रहऽ आउ दिन होतवऽ तो चल जइहँऽ । लइकवा कहलकं कि हम राम - लछुमन से भेंट करे जाइत ही । सधुअवन कहलन कि हम छव बरस से तपस्या करइत ही आउ हमरा राम -लछुमन से भेंटे न होयल हे, आउ तोरा से भेंट हो जथुन ? चमरा कहलक कि हाँ बाबा, हम उहाँ चल जायम । सधुआ कहलक कि अन्हारे चल जइहें। रात भर ऊ उहईं सूतल । 

जब दिन होयल तो जाय ला तैयार भेल। तब उन खनी तीनो सधुअन कहलन कि हमरो एगो अरज राम - लछुमन से लगइहँ कि हमनी छह बरास से तपस्या करइत ही आउ बैकुंठ काहे न जाइत ही ? एकरा बाद ऊ लइका चिट्ठी लेके आगे चलल । 

जाइत जाइत एगो नदी भीर जाके बइठ गेल आउ रोवे लगल । ऊ नदी में एगो मछड़ी कभी ऊपरे आवे कभी नीचे जाय। ऊपरे आवे तो गरमी लगे तो नीचे जाय आउ ठंढा लगे तो ऊपरे आवे। मछड़ी उहाँ उकिल - बिकिल में रहऽ हल। मछड़िया ऊ लइकवा के रोवइत देखलक तऽ पूछलक कि तू काहे ला रोवइत हऽ बाबू । तऽ ऊ कहलक कि हमरा राम - लछुमन से भेंट करे ला हे । अब हम ई नदी कइसे पार होऊँ ? एही ला हम रोइत ही । मछड़िया कहलक कि ए बाबू,  तूं राम - लछुमन भीर जाइत हऽ तऽ हमरो एगो बात पुछले अइहँऽ कि हम तरे जा ही तो ढंढा लगऽ हे आउ ऊपरे आवऽ ही तो गरम लगऽ हेऽ,  काहे ? अच्छे कहके उहाँ से मछड़ी के पीठ पर नदी पार होके ऊ चलल । 

चलते - चलते सांझा के राम - लछुमन से भेंट हो गेल । ऊ चिट्ठी राम - लछुमन के दे देलक । चिठिया के जबाव लिख के राम - लछुमन ओकरा दे देलन । त ऊ लइका पूछलक कि एगो नदी के मछड़ी रहऽ हे, ऊ नीचे जाहे तऽ ठंढा आउ ऊपरे आवऽ हे तो गरमी काहे लगऽ हे । तब राम - लछुमन कहलन कि मछड़ी पहिलका जनम में बड़ी विद्वान हल बाकि ऊ विद्या के दान न कयलक हल। एहे से ओकरा चैन न मिलइत हे। 

कुछ सोच के सधुअवन के बारे में पूछलक तो राम-लछुमन कहलन कि उन खनी के बैकुंठ बन गेल बाकि गुरुमुख न होयलन हे । एही से बैकुंठ न जाइत हथ । 

जाय लगल तो इयाद पड़ल कि अमवा के पेड़वा के बारे में न पुछली ? तब पूछलक कि अमवा के पेड़वा के फरवा काहे न कोई खाय ? राम - लछुमन बोललन कि पहिल जनम में ऊ बड़ी धनवान हल । ऊ धन केकरो दान न कर हल से ओकर जड़ी में अभी तक धन हेअ । ओकरे गरमी से सब फर गिर जाहे । कोई खाय नऽ । ऊ केकरो दान कर देते तब ओकर फर सब कोई खाय लगत।  ई सब सुन के लइकवा चिठी लेके उहाँ से चलल । 

जब नदी भीर पहुँचल तो मछड़ी जबाव पूछलक । लइकवा कहलक कि तूं पहिलका जनम में बड़ी विद्वान हलऽ बाकि विद्या दान न कर हल से ई से तोरा गरमी आउ जाड़ा लगऽ हवऽ । तूं केकरो दान कर देवऽ तो ठीक से रहेऽ लगवे से रेहु आनंद मछड़ी लइकवे के सब विद्या दे देके आउ ओकरा नदी पार कर देके। 

उहाँ से चलल तो जंगल में तीनों सधुइअन भीर पहुँचल आउ सधुइअन से कहलक कि तोर  बैकुंठ बन गेल हे । तूं गुरुमुख हो जयब तो बैकुंठ चल जयब । ओहनी कहलन कि तूं बिद्वान तो हइए हऽ । हमनी के गुरुमुख कर दऽ । ओहनी के लइकवे गुरुमुख कर देलक आउ साधु लोग बैकुंठ चल गेलन । 

लइकवा फिनो पेड़वा भीर गेल तो ओहू अप्पन जबाब पूछलक । लइकवा कहलक कि तूं पहिला जनम में बड़ा धनवान हलऽ आउ केकरो दान न कर हलऽ । ओकरे गरमी तोर जड़ी में हवऽ । ओकरा दान कर देबऽ तो तोर फर सब कोई खाय लगतवऽ । पेड़वा कहलक कि ए बाबू, ई जंगल में हमरा कउन अदमी मिलत से तूंही खोद के सब धन निकाल लऽ । ऊ लइकवा सब धन निकाल लेलक । ऊ दिन से ओकर फर सब कोई खाय लगल । 

ऊ लइकवा ऊ धन से ओही जंगल में एगो खूब बढ़िया घर बना के रहे लगल । बड़ी हल्ला भे गेल कि एगो ब्राह्मण बड़ी धनवान आउ विद्वान पंडित आन के घर बना के रहऽ हथ । 

ई खबर ओहू बाबा जी के मालूम भेल । से ऊ सादी करे ला ओकरा ही गेलन । पंडी जी पूछलन कि ए बाबू तोर बिआह होलवऽ हे । तऽ कहलक कि न पंडी जी । ऊ पूछलन कि हम्मर लड़की से बिआह करबऽ ? ऊ कहलक कि काहे न करम। दिन धरा गेल। पंडी जी अप्पन घरे चल अयलन । पूरा खुसी में हो गेलन कि हमरा अच्छा वर मिल गेल। तब सगरो नेवता पेठावल गेल जेकरा में भावी के भी नेवता देल गेल। भावी सादी में आयल । 

जब सादी हो गेल तब पंडी जी भावी से पूछलन कि देख तो तू कहऽ हल कि तोर बेटी के चमार के लइका से सादी होतवऽ । से तू सब झूठ बोलल हे। एकरे पर दू लात भावी के मारलन । भावी कहलक कि मारलऽ से वेस कयल बाकि लइकवा हवऽ ओहे । न विश्वास हवऽ तो तू जे चिठिया देल हल ओकर जबाव भी ई लइकवा भिजुन हवऽ। माँग लऽ। पंडी जी चिठी के जबाव माँगलन आउ पढ़ के समझ गेलन कि ओही चमरा के लड़कवा हे । तब भावी के गोड़ हाथ परलन कि हम जे मारली हेए से छमा करीं । ई बात हमनी, भीर रहे, कोई जाने न । भावी के होनहार कोई रोक न सकऽ हे । 
