---
slug: "mft-agarwal-bhavi"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "अगरवाल के बेटा"
tags: "family, ambition, magic, marriage, humor"
---
The story revolves around the Agarwal family, particularly their son who, after his father's death, starts working with little money. Instead of seeking a traditional job, he opens a small shop and gradually succeeds. He encounters a mysterious old woman who prophesizes that he will get married that night. Although he initially responds with aggression, he finds himself magically transported to a kingdom where he marries a princess. After the wedding, he cleverly prepares a meal that impresses everyone, but he sneaks back home before anyone realizes he has left. Ultimately, he returns for a post-marriage ritual, leading to a humorous confrontation between his marital claim and another suitor. The tale highlights themes of ambition, magic, and unexpected circumstances in pursuit of love and success.

एगो अगरवाल हल। ओकरा एगो लड़का हल । बाप के मरला पर लड़कावा तीन पइसा के नोकरी करे लगल । दू पाई में ओकर मतारी सब खर्चा चलावे आउ एक पाई बचावे। एक दिन अगरवलवा माय से कहलक कि कुछ पइसा दऽ तो नोकरी करे जाईं। माय ओकरा एगो रोपेआ देलक। बेटा नोकरी न करके दोकान कर लेलक । एक रोपेआ में हरदी धनिया-चतपतई लान के बेचे लगल । जब ओकर दोकान चल गेल तो ऊ बाहर से समान लान के बेचे लगल । 

एक तुरी बाहर जाइत खानी एगो बुढ़िया के तीन लड़की पर तीन चिरु पानी उबिछइत देखलक। ऊ कभी हँसे, कभी रोवे, कभी गीत गावे । ऊ चुपचाप देखलक आउ फिन पूछलक कि तू का करइत हें । बुढ़िया कहलक कि तोर काम हवऽ से तू करऽ, हमर काम जेहे से हम करइत ही । अगरवाल के बेटा कहलक कि जब तक न बतयबे तब तक हम इहाँ से न जबउ । बुढ़िया कहलक कि हम 'भावी' ( One who knows future ) ही। फिन लकड़हरवा पूछलक कि हमर सादी होयल हे कि ना ? बुढ़िया कहलक कि ना, बाकि आज रात के हो जतवऽ । एकरा पर खिसिया के अगरवलवा के बेटा ओकरा तीन लाती मारलक तो बुढ़िया कहलक कि मार चाहे कुछ करऽ बाकि आज रात के तोर सादी जरूर हो जतवऽ । फिन ऊ सर-समान लेके चलल तो रस्ते में रात हो गेल । ऊ एगो पीपर के खोड़रा में लुका गेल।
 
आधा रात में ओहिजा चार गो औरत अयलन आउ पेड़ पर चढ़ के ओकरा उड़ा चललन। समुन्दर पार एगो बस्ती में ले जा के पेड़ के खड़ा कर देलन । चारो उतर के चल देलन तो पाछे-पीछे अगरवलवो चललन । उहाँ के राजा हीं बराती आयल हल। ओहनी चारो तहईं चल गेलन आउ अगरवाल के बेटा एगो टिल्हा पर बइठ के तमाशा देखे लगल । बराती के लइका कॉन हल । से बरतिया ओलन अगरवाल के बेटा के सुन्दर देख के पूछलन कि तनी दरवाजा लगा दऽ बाबू । जे दान-दहेज मिलतवऽ से तोरे दे देबवऽ । ऊ दरवाजा लगा देलक । धुआँ-पानी भी हो गेल । फिन लइकवा जाय लगल तो बराती के वर के बाप कहलन कि तनी सादियो कर दऽ । सादी भी एकरे साथ भे गेल। 

अगरवाल के बेटा कोहवर में गेल तो ओकरा भूख लगल । ऊ रानी से कहलक कि हमरा खाय ला दऽ । रानी बोलल कि हम ई घड़ी खाय के कहाँ से इंतजाम करीं । लड़का कहलक कि कइसहूँ करऽ । फिन राजकुमारी छत के ऊपर झाँक के चूल्हा बना देलक, कंगना ऊपर बइठा देलक। ओहिजे से घीउ लेके अदहन दे देलक । चीनी ओकरे में डाल देलक । सादी के बचल अच्छत ओकरा में डाल देलक । खीर बन गेल आउ राजा के खाय ला दे देलक । जे खीर बचल से रानी खा गेलन । रानी के नीन पड़ गेल। रात थोड़े बचल हल तऽ राजा रानी के अँचरा पर लिख देलक - *लड़की लड़का के खोज करत । सादी करके बढ़िया जाइत हे, बाकि गवना करे कान लड़का आवत । जे सादी कर के जाइत हे, ओकर मकान समुंदर पार लालगंज हे*। नीन टूटला पर रानी अँचरा पर लिखल पढ़लक आउ काट के हिफाजत से बक्सा में रख देलक। 

फिनो बिहान होवे के पहिल ही अगरवाल के बेटा पीपर के खोड़रा में आके लुका गेल। एने बराती में हल्ला कर देल गेल कि लड़का घरे भाग गेल। एकरा बाद चारो गीतहारिन ऊ पीपर पर आन के चढ़ गेल आउ जहाँ से लौलक हल तहईं उड़ा के ले जाके छोड़ देलक । चारो उतर के चल गेलन आउ बिहान भेला पर लइकवो अप्पन मोटरी-गठरी के साथे घरे चल आयल । मन में सोचे कि जे देखत ऊ हमरा पर हँसत कि दू पइसा कमा हे आउ अइसन पोसाक पेन्हले हे। इहे भेस में 'भावी' बुढ़िया भीर चलल । जा के परनाम कैलक आउ कहलक कि तू सच्चा 'भावी' हें । एकरा बाद घरे आन के माय के परनाम कैलक । मइया पूछकई कि एतना पोसाक तू कहाँ से लवले हें? तब ऊ कहलक कि राते हम सादी कयली हे। गवना करा के लबउ तो देखिहें । दिन भर रोजगार में लग गेल। 

पहिलका राजा आगरोपुर के राजा ही चिट्ठी लिखलन कि हमर लइका के मतवाही से एगो आँख मरा गेल हे । हमनी तकलीफ में ही। ई से रोसगदी ला अदमी जाइत हे। दिन धरा गेल। रोसगदी ला बरात आ गेल । तब लड़की अप्पन माय से कहलक कि जे सादी करके गेल हे, ऊ गवना करावे नऽ अवइत हे । अँचरा पर के लिखल बात अप्पन माय-बाप के देखा देलक। बाप कहकथिन कि ऊ लड़का जहाँ हे, उहाँ से खोज के ले आवऽ । 

लड़की बावनो गली तीरपन बजार के साथ ले लेलक । ई सब जादू के बजार हल। जहाज पर बइठ के समुन्दर पार गेल आउ लालगंज पहुँच के बावन गली तीरपन बजार बसा देलक । उहाँ सउँसे गाँव में अंगेया फेरा देलक कि सब अदमी अइहँऽ आउ सबहे के एक-एक रोपेआ दछिना भी मिलतवऽ । ऊ अगरवाल के बेटा नानी हीं हल । सात रोज के बाद जब ऊ आयल तब बावन गली तीरपन बजार में गेल। सबके खाना परसायल । रनिया रोज एगो कुर्सी रख दे हल कि जे 'भावी' के खिस्सा जाने हे, ऊ कुर्सी पर बइठ के कहे। सात दिन में कोई 'भावी' के खिस्सा न कहलक। सतवाँ दिन ओही अगरवलवा के लइका जाके कुर्सी पर बइठ गेल आउ 'भावी' के सब कथा कह सुनौलक । सब अदमी खा-खा के आउ इनाम ले के चल गेलन । रनिया जान गेल कि हमरा एकरें साथे सादी होयल हल। बहुत रुपेआ-पइसा देके अगरवाल के बेटा के कहलक कि जा के मकान बनवावऽ आउ फलना दिन के गवना करावे हमरा घरे आवऽ । एकरा बाद ऊ लड़की घरे चल गेल।
 
निश्चित दिन पर लड़का गवना करावे ला बरात लेके आगरोपुर पहुँचल । एने काना भी बर-बराती के साथे रोसगदी करावे ला रुकल हल। दूनो बराती झगड़े लगलन कि हम बिआह कैली हे । लड़की अप्पन बाप से कहलक कि दूनो बर के साथे इहाँ लिया आवऽ । बाप दूनो लड़का के अप्पन बेटी भिजुन लिया गेलन । लड़किया दूनो से पूछलक कि जे कोहबर में खयला हे से बता दऽ। काना तो खैलक न हल, से ऊ खाली दाल-भात बतौलक। एकरा बाद अगरवाल के बेटा कहलक कि कोहबर में हम खीर खैली हल आउ खाके थोड़ा छोड़ देली हल, जे रानी भी खा लेलन हल। 
सब कपड़ा जे उहाँ टंगल हल फाट गेल। अगरवाल के बेटा गवना करा के रानी के लेके चल गेल। 