---
slug: "mft-chhaunra-chor"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "छउँड़ा.चोर"
---
एगो राजा के पाँच गो लड़का हल । पाँचो लड़कन के पढ़े ला पठशाला में भेज देले हलन। एक दिन जब पाँचों लड़का पढ़ के अयलन, तो राजा पूछलन कि बेटा, कउन-कउन विद्या पढ़लऽ हे? सभे लड़कन बोललन कि हमनी राजनीति-विद्या सिखली हे, कि राज-पाट कइसे चलावल जा हे? बाकि छोटका लड़का बोलल कि हम तो चोरी-विद्या सिखली हे । राजा फिनो ओही लड़का के पढ़े ला भेज देलन । 

एकरा बाद फिनो अयला पर पूछलन कि का-का पढ़लऽ बेटा? फिनो छोटका लड़का बोलल कि अबकी तऽ हम आउ चोरी-विद्या सीख के पक्का हो गेलिअवे हे । राजा कहलन कि अइसन काम तू न छोड़बऽ ? एकरा पर लड़का बोलल कि हमरा से ना छूट सकऽ हे? एकरे पर राजा बोललन कि जब तूं पक्का चोर हो गेले हें, तो फलना राज में एगो राजा के मीसी तलवार, आ एगो सामकरन घोड़ा हे, तूं ओकरा चोरा के चार रोज में ले आव, तो हम जानीं कि तूं पक्का चोर हो गेले हें। एकरा पर छोटका लड़का बोलल कि ई कउन भारी बात हे?  

राजा ऊ दूसर राजा के पास चिठ्ठी लिख देलन कि ''चार रोज तक अपन मीसी तलवार आउ सामकरन घोड़ा के हिफाजत में रखिहँऽ । हमर लड़का 'छउँड़ा-चोर' हे, ओकरा चोरावे जाइत हे!'' राजा खत पाके अप्पन राज भर में ढिंढोरा पिटवा देलन कि ''आठ रोज के अंदर में कोई भी बाहर के अदमी सहर में न आने पावे।'' आउ ऊ सगरो पहरा पर सिपाही के बइठा देलन । 

ईहवाँ से छउँड़ा-चोर चलल । जब ओही राज में पहुँचल, तो देखइत हे कि सगरो पहरा पर सिपाही तैनात हथ आउ कड़ा पहरा देइत हथ । मन में सोचलक कि कउन उपाय करीं,  कि सहर में घुस जाईं? ओही जगह ऊ नउवा के भेस बनौलक, आउ छुरा-कैंची ले-लेलक । सहर में ऊ जाय लगल तो सिपाही बोलल कि कहवाँ जाइत हें रे नउवा?   सरकार हम सिपाही जी के हजामत-दाढ़ी बना के आवइत ही ! ई तो बताव कि केकरो सहर में घुसे ला हुकुम हेन हेऽ ? एकरा पर नउवा कहलक कि सरकार के बात! नउवो ला रोक-टोक हेऽ ? एकरा पर सिपाही कहलक कि जरा हमरो दाढ़ी-हजामत बना दे तो । नउवा हजामत बना देलक तो सिपाही कहलक कि हमरा देह पर सगरो बार पड़ गेल हे। एकरे पर नउवा कहलक कि सरकार सब पोसाक खोल के रख दीहीं, आउ पोखरा में गमछावा पहिन के नेहा लिहीं । सिपाही कहलक कि ठीक उपाय बतौले रे नउवा । तुरंत अप्पन पोसाक खोल के ऊ रख देलक, आउ नेहाय खातिर पोखरा में कूद गेल । जब पानी में बुड़की मारलक तो नउवा (छउँड़ा-चोर) सबहे पोसाक लेके सहर में घुस गेल । सहर में जाके एगो बेसवा के रुपेया-पइसा दे के मिला लेलक आउ ओकरा हिऔं रहे लगल। 

जब सिपाही आयल आउ ओकरा अपन पोसाक के साथ न देखलक तो कहलक कि ओही 'छउँड़ा-चोर' हल। सहर में हल्ला हो गेल कि 'छउँड़ा-चोर' सहर में घुस गेल हे। आउ जोर-सोर से पहरा पड़े लगल । छउँड़ा-चोर बेसवा से कहलक कि 'हम राजा के लड़का ही। हम 'मीसी तलवार' आउ 'सामकरन घोड़ा' चोरावे आयल ही। तोरा एतने पता लगावे के काम हउ, कि केकर-केकर पहरा पर ड्यूटी हे? बेसवा पता लगा के कहलक कि आज चार गो फलना-फलना बीड़ा उठवलक है। पकड़े लागी, ओही सब के ड्यूटी पड़ल हे । छउँड़ा-चोर 'ठकठकिया' के भेस बनौलक । ओहनी के अउरत के घर जाके कह देलक कि ''आज तोहर गाँव में अतउ आउ 'उहुँहुँ-उहुँहुँ' करके 'खोल केवाड़ी' कहतउ। तोहनी खोलिहँऽ न। अगर खोलवो करिहँऽ तो 'लुआठी' ले के मार लुआठी, मार लुआठी भगा दीहँऽ!'' एतना कहके ठकठकिया चल आयल। 

एकरा बाद जब रात होयल तो चारो सिपहियन के पहरा मिल गेल। छउँड़ा-चोर फिन नउवा के भेस बना के बजार में गेल हल। पहरेदार देख के कहलक कि अरे नउवा, कहवाँ से आवइत हे रे? केकरो रात के निकले ला हुकुम न हे रे! नाई बोलल कि सरकार के बात ! नउवा ला भी रोक-टोक हे? उका फलना सिपाही जी के हजामत बनवले आवइत ही । एकरे पर चारो पहरेदार कहलन कि जरा हमनी के भी हजामत बना दे तो ! सबहे के ऊ खूब ठीक से हजामत बना देलक । चारो नेहाय ला अप्पन-अप्पन पोसाक खोल के आउ गमछा पहेन के पोखरा में कूदलन आउ नउवा से कहलन कि देख, कोई हमनी के कपड़ा-लत्ता न ले जाय पावे ! सरकार के बात ! हम हियो तो कउन ले जायत? जब चारो बुड़की मारलन तो गत्त नउवा सब कपड़ा-लत्ता लेके भाग गेल। जाड़ा के दिन हल, जब ओहनी जल्दी में पोखरा से निकललन तो देखत हथ कि सभे पोसाक लेके नउवा भाग गेल हे। सब समझ गेलन कि ओही छउँड़ा-चोर हल । बेचारे जाड़ा के मारे ''उहुँहुँ-उहुँहुँ'' करइत घरे अयलन। दुहारी पर आन के ''खोल केवाड़ी उहुँहुँ-उहुँहुँ'' बोले लगलन। एतना सुन के ओहनी के अउरत समझ गेलन कि ठीके ठकठकिया कहत हल कि भूत अयतो से पहुँचिये गेल। हदे-फदे मिट्टी के तेल में लूगा बोथ के लुकवारी बान्हलन आउ आग धरा देलन । केवाड़ी खोल के धड़ाधड़ फटाफट कपार पर मारे लगलन । जब सब बेहोस होके गिर गेलन तो देखइत हथ कि ''हाय रे हाय ! ई सब तो हमरे घरे के अदमी हथ ।'' सबेरे समूचा सहर में कुहराम मच गेल कि 'छउँड़ा-चोर'' चारो पहरेदार के बड़ी बेदम कर देलक हे, आउ फजीहत भी । एकरे से डरे कोई भी ओकरा पकड़े ला बीड़ा उठावे के न गछे हे। एगो लाला जी हलन से ओही गछलन ।
 
''छउँड़ा-चोर'' बेसवा से पूछलक कि आज केकर डिउटी पड़ल हेय । बेसवा कहलक कि एगो लाला जी हथुन, ओही तोरा पकड़े खातिर बीड़ा उठवले हथुन। बीड़ा में पाँच सौ रुपेया इनाम हल । लाला जी के लड़की के रोसगद्दी हल । एही के लालच में ऊ बीड़ा उठवले हलन । रोसगद्दी के दू दिन बचल हल । एतना सुन के ''छउँड़ा-चोर'' का कयलक कि खूब सूट-बूट पहन लेलक आउ नउवा कहार मँगा के पालकी सजवलक। जब साम हो गेल तो ऊ लाला जी के दुहारी पर गेल । लाला जी समझलन कि हमर दमाद आ गेलन हे। फिन तो लाला जी ओकरा 'कहवाँ उठाऊँ-कहवाँ बइठाऊँ' सोचइत सोआगत कयलन । सबहे काम जल्दी-जल्दी करके 'छउँड़ा-चोर' घरे कहलन कि हम जाइत ही डिउटी पर । 
 
लाला जी पूछलन कि 'केकरा पकड़े ला हेऽ। अपने खा के अराम करऽ !' एतना कहके लाला जी चल गेलन। इहवाँ जब 'छउँड़ा-चोर' के कोहबर मिलल, तो लाला जी के बेटी खूब सज-धज के आयल आउ पलंग पर जब सूते लगल तो 'छउँड़ा-चोर' कहलक कि काहे ला ढेर मानी गहना पाती पहेन के सूतइत हऽ, सूते में असिआर होतवऽ । से निकाल के कपार तर रख के सूतऽ। बेचारी सबहे गहना-पाँती निकाल के सिरहाना रख देलक । रात भर ऐस-मौज दूनो कयलन । जब लड़की के खूब नीन आ गेल, तब 'छउँड़ा-चोर' लड़की के चोली खोल के निकाल देलक आउ लुगा खोल के ओही लुग्गा से सगरो हाथ-गोड़ पउवा-पाटी में बाँध देलक। उहवाँ से सबहे गहना-पाती लेके ऊ चल आयल। 

जब सुबह होल तो लड़की के माय बढ़नी से बहारइत हल, तो देखइत हे कि अभी तक बेटी उठल न हेयऽ, आउ किरीन फूट गेल हेऽ । जाके कहलक कि 'बेटी उठऽ नऽ, किरीन फूट गेलवऽ आउ बिहान हो गेलवऽ ।' तऽ बेटी बोलल कि 'तोर बेटी के हालत तो बेहालत होयल हेयऽ ।' जब माय गते केबाड़ी खोललक तो सब तमासा देख के कहलक कि नतिया 'छउँड़ा-चोर' नया तमासा करके चल गेलउ। समूचे सहर में हो-हल्ला मच गेल। अब कोई न बीड़ा उठावे, तो राजा कहलन कि अब हमहीं 'छउंड़ा-चोर' के पकड़व। हमरे हाथ में 'मीसी तलवार’ आउ 'सामकरन घोड़ा' रहत तो कइसे चोरावत?
 
फिनो 'छउँड़ा-चोर' बेसवा से पूछलक तो बेसवा बतौलक कि आज राजा अपने से 'मीसी तलवार' लेके आउ 'सामकरन घोड़ा' पर चढ़के पहरा देतन । एतना सुनके ऊ कहलक कि 'हमरा एगो जाँता, आउ एक मन कोदों मँगा दऽ । आउ खूब फटल-चिटल लूगा-गुदरी । आज हम बुढ़िया बन के सहर के चउराहा पर कोदों दरब।' ऊ सबहे चीज मँगौलक, आउ साँझ में बुढ़िया के भेस में ओही चंउराहा पर कोदों दरइत हल, तो राजा ओने से तीन-चार बेर 'सामकरन घोड़ा' पर चढ़ल तेजी से दउगल चल अयलन आउ आके बुढ़िया से पूछलन- 'अयँ गे बुढ़िया, तूं तो एहिजा कखनिये से दरइत हैं ! एने कोई अदमी-उदमी भी आवइत-जाइत देखले हें ? बुढ़िया कहलक कि 'हां बबुआ, जब अपने एन्ने से ओन्ने चल जा हऽ तऽ, एगो छउँड़ा नियन अदमी एने चल आवऽ हे । जब अपने एन्ने आवऽ हीं तो ओने गलिया में बड़ी तेजी से चल जा हे !' राजा फिन घोड़ा तेजी से दउड़वले अयलन आउ फिन पूछलन कि 'फिनो आयल हलउ?'  बुढ़िया कहलक कि ''हाँ बबुआ, अबकहीं तो एही गलिया में गेलवऽ हे !'' 

राजा पूछलक कि ''ऊ कइसे पकड़ायतऽ बुढ़िया?'’ कि बुढ़िया कहलक ''ए बाबू, एगो उपाय हम बतावइत हीवऽ । तूं हम्मर पोसकवा पेहेन के कोदों दरइत रहिहँऽ। हम तोहर पोसाक पहेन के घोड़ा दउड़ावइत हीवऽ । जब तँ एहिजा दरइत रहवऽ तो ओन्ने से 'छउँड़ा-चोर' अयवे करतवऽ, तऽतूं पकड़ लीहँऽ!'' राजा कहलन कि ''ठीके कहले बुढ़िया ! तूं अउरत हे, ले हमर पोसकवा, ओन्ने अड़ोत में जाके पहिन ले !'' बुढ़िया उनकर सबहे पोसकवा अड़ोत में ले जाके पहेन लेलक आउ अपन लूगा के गुदरी राजा के पेहना के कोदों दरे ला दे देलक । बुढ़िया बनल छउँड़ा-चोर घोड़ा पर चढ़के एक-दू फेरा चक्कर लगौलक आउ राजा के पास आ के पूछलक कि ''छउँड़ा-चोर आयल हल?  राजा कहलक कि 'अभी तक तो न आयल हे !' एकरे पर बुढ़िया कहलक कि ''राजा जी, हमहीं 'छउँड़ा-चोर' ही ! परनाम !'' एतना कह के सामकरन घोड़ा आउ मीसी तलवार लेके अप्पन बापजान के पास पहुँचल। जब बापजान मीसी तलवार आउ सामकरन घोड़ा देखलन तो उहवाँ के राजा से सब हाल पूछलन तो राजा कहलन कि 'ऊ सब सच बता त देलवऽ । अपने के बेटा पक्का चोर निकलल हे। एकरा से कोई पार न पावतो !' एकरा बाद राजा अप्पन परिवार सहित सुख से राज करे लगलन । 
 
