---
slug: "mft-paniharin-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "पनिहारिन आउ राजा"
---
*दही के दलदल, मक्खन के पहाड़।* 
*मच्छड़ ने मारी लात, टूट गया सहर गुजरात।।* 
*बात है सो मीठी, कथा है सो झूठी।* 
*कहनेवाला झूठा, सुननेवाला सच्चा॥* 

एक गाँव में चार गो इयार हलन। चारो इयार नोकरी करे चललन। जाइत-जाइत कुछ दूर गेलन त एगो कुआँ मिलल । ओहईं पर एगो पेड़ हल। ओकरे तर चारो इयार जा के बइठलन। ओहे कुआँ पर एगो पनिहारिन पानी भरे आयल हल, तो एगो इयार उठ के कुआँ पर गेलन आउ कहलन कि ''ए बहिन, हमरा पानी पिया दऽ ?'' पनिहारिन पूछलक कि ''तूं  कउन हऽ? त ऊ बतवलन कि ''हम पहलवान ही।'' पनिहारिन कहलक कि ''तूं कउन पहलवान हऽ? दुनियाँ में दूए गो पहलवान हे- एकर मरम बताय दऽ, तो हम पानी पिलायम !'' तऽ ऊ कहलक कि एकर मरम हम जानवे नऽ करऽ ही। तऽ कुआँ पर से ऊ पिआसे चल अयलन । तीनो इयार पूछलन कि काहे बिना पानी पी ले घूम गेलऽ । त ऊ उहाँ के सब बात कह सुनौलन । 

तऽ दोसर इयार कुआँ पर गेलन। ऊ पानी पीये ला पनिहारिन से माँगलन तो ऊ कहलकइ कि तूं कउन हे? ऊ कहलन कि हम रहगीर ही। पनिहारिन कहलक कि ''दुनिया में दूए गो रहगीर हे। तू ओकरा में कउन हऽ? एकर मरम बतयवऽ तो पानी पिलायम नऽ तो नऽ पिलायम !'' ऊ कहलक कि एकर मरम हम जानवे नऽ करऽ ही। ओहू कुआँ पर से इयारन के पास आन के सब कथा सुनौलन। 

तब तेसरका इयार कहलन कि ''हटऽ-हटऽ, तोहनी सब नऽ बतलयलें, तो हम जा के बता देम।'' ऊ भी कुआँ पर गेलन आउ पानी पीये ला माँगलन। पनिहरिन कहलक कि ''तूं कउन हऽ कि तोरा पानी पिला दिअउ?'’ ऊ कहलक कि ''हम गरीब ही!'' पनिहारिन कहलक कि ''दुनियाँ में दूए गो गरीब हे। तूं ओकरा में से कउन गरीब हऽ? बता दऽ तो पानी पिला देववऽ, नऽ तो नऽ!'' ओहू हुआँ से पिआसे चल आयल। तब चउथा इयार भी कुआँ पर गेल। ओकरो से पनिहारिन पूछलक कि तूं कउन हऽ? ऊ कहलक कि ''हम बुरबक ही।'' पनिहारिन कहलक कि ''दुनिया में दूए गो बुरबक हे। तूं ओकरा में कउन बुरबक हऽ? एकर मरम बतावऽ, तो पानी पिलबवऽ नऽ तो नऽ ।'' ओहू कहलक कि हम एकर मरम न जानऽ ही। पनिहारिन पानी भर के अपन घरे चल गेल।
 
चारो इयार तब अपना में विचार करइत हथ कि हमनी के देहात के अउरत भुला देलकवऽ । अभी सहर में जाय ला बाकिए हवऽ। चारो इयार उहाँ से ऊ पनिहारिन के इहाँ चललन। जा के चाल कयलन। ऊ दोसरा हीं चल गेल हल, तो ओकर सास निकलल आउ कहलक कि ''हम ओकरा बोलौले आवइत हिवऽ। तोहनी बइठऽ।'' ऊ एतने में बेटा भीर जाके कहलक कि ''तोर मेहररुआ चार गो इयार के बोलौले हउ !'' बेटवा सीधे राजा भीरू जाके केस कर देलक । राजा जी चार गो सिपाही से चारो इयार के पकड़वा के मँगौलन । राजा चारो के मोगली दे देलन। 

पनिहारिन ई सजाय सुनके राजा भीरू आयल आउ कहलक कि ''एहनी के मोगली-डंटा काहे ला देलऽ हे?'’ राजा कहलन कि ''इयार हवऽ, से ई से दुख लगइत हवऽ!'' एतने में अउरतिया गोसा गेल आठ कहलक कि ''राजा जी, हम पानी भरइत हली तो एहनी पानी पीये ला हमरा भीर गेलन, आउ हम एहनी से बात-चीत कइली हे ।'' पनिहारिन राजा से कुआँ पर के सब बात कह सुनौलक । 

राजा कहलन कि ''पहलवान दुनिया में दुइए गो हे? हम तो बड़ी मानी पहलवान के देखली हे !'' तऽ पनिहरिनियाँ कहलक कि ''तोरा अइसन कुत्ता के राजा कउन बनौलक है? दुनियाँ में अन्न आउ पानी, एही दू गो पहलवान हे । राजा फिनो कहलन कि ''दुनियाँ में रहगीर कइसे दुइए गो हे? रहगीर तो दिन-रात चलइत मिल हथ।'' परिहरनियाँ कहलक कि ''चांद आउ सूरज, दुइए गो असली रहगीर हथ, जे दिन-रात बराबर चलइत रहऽ हथ। राजा कायल हो गेलन। फिनो कहलन कि ''दुनियाँ में दुइए गो गरीब हथ? केतना माँगइत-खाइत गरीब चलऽ हथ, से दुइए गो कइसे हथ?'’ ऊ जबाब देलक कि ''दुनियाँ में बेटी आउ गाय, दुइए गो गरीब हथ।'' तऽ राजा कहलन कि बुरबक दुइए गो कइसे हथ? तब पनिहारनियाँ कहलक कि ''पहिला बुरबक हम्मर मरदाना हे, जे बिना समझले नालिस कयलक, आउ दूसर बुरबक तूं हऽ, जे बिना समझले ई सब के मोगली-डंटा देलऽ हे !'' पनिहारिन से डाँट आउ जबाब पा के राजा जे मूँड़ी गाड़लन से उपरे न उठौलन।