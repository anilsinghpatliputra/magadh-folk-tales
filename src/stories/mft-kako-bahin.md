---
slug: "mft-kako-bahin"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "काको बहिन"
---
एगो गाँव में चार भाई रहऽ हलन। उनकर एगो काको बहिन हल जे हरमेसे ससुरार रहऽ हलन। एक रोज काको अपने नइहर आवइत हलन। भइवन बधारे में देखलन बाकि चीन्हलन नऽ । गाँव के लइकन देखलन तो उनकर घरे आन के कहलन कि ककोइया बहिनी आवइत हथुन। तब उनकर भउजाई एक सूप खँखरी पसार देलन । जब काको दुहारी पर पहुँचलन तो भउजाई बोललन- 
*सुखूँ-सुखूँ खखरी। ननद अइहें भुखरी॥* 
*न सुखिहें खखरी। ननद जइहें भुखरी॥* 

एतना सुन के काको सोचलन कि पहिलहीं तो भउजाई अइसे बोलइत हे, तब घरे कउची जाईं? तुरते दूरे पर से ऊ लौट गेलन, आउ नगरी में आन के खेसारी के साग खयलन। उनका भाई देखलन बाकि न चीन्हलन तो काको बहिनी बोललन- 
*बाप भाई हीं अयली। साग खोंट खयली !!*
''ए धरती माता, तू खूब फाट के उपजिहँऽ, तब फिर हम अप्पन नइहर आयम।'’ एकरा सुने पर भइवन के दया आ गेल आउ पूछलन कि तोर घर कहाँ हउ मइयाँ?   तब ऊ बोलल कि हम तोहनी के बहिनी न हिअउ। तब भइवन चीन्हलन आउ घरे चले कहलन तो काको बहिनी कहलन कि ''अजवने नऽ भउजाई खखरी देखा के हाथ चमका-चमका के कहलथुन हे- 
*सुखूँ-सुखूँ खखरी । ननद अइहें भुखरी ॥*
*न सुखिहें खखरी । ननद जइहें भुखरी ॥*

भइवन कहलन कि ''अइसन बात हे? अच्छे, अबरी भर तू घरे चलऽ, हम तोरा मालो-माल कर देवो !'' बहिनी घरे गेल आउ भाई लोग भी हर खोल के घरे अयलन आउ मेहरारू के चार बात लगौलन। कुछ दिन के बाद ऊ मेहरारू से कहलन कि ''तोर घर में आग लग गेलवऽ हे, बाप-भाई खाय ला बाहर छछनइत हथुन से कुछ चाउर-उर हवऽ तो ले-ले जइअई । मेहररुआ बोलल कि आउ कुछ के जरूरत हई? मरदाना कहलक कि जे-जे हवऽ से सब कुछ दे देहूँ । मेहरारू सब समान बोरा में कस-कस के बान्ह देलक। चार अदमी आउ दूगो बैल पर लाद के काको के भइवन अप्पन बहिन के घर सब समान पहुँचा देलन। एगो बूढ़ अदमी समान पहुँचा के आयल आउ घरवा पर सब कह देलक, तऽ भउजइया के देह में आग लग गेलक । मेहररुआ सोचलक कि ''अबरी आवत तो राँड़ी के कच्चे चिबा जबई !'' 

फिनो एक तुरी भाई काको के खूब बढ़िया लुग्गा पेन्हा के घरे लिया आयल। मेहररुआ सोचलक कि अबरी ननदी के जान से मार देवे के चाहीं। से भइवा अपन बहिनी के साथे ले-ले चलऽ हल । बाकि एक रोज भइवा अपन मेहरारू के मना देलक कि हम तोरो माय के लेवे जाइत हीवऽ। से ऊ ससुरारी जाके कहलक कि तोर बेटी बीमार हथुन, जल्दी चलऽ। उहाँ से ऊ जइसे हलन तइसहीं डोली पर बइठ के चल देलन। 

गाँव भिर पहुँच के डोली खड़ा कर देल गेल। मरदाना आन के घरे कहलक कि जाके अपन माय के ले आवऽ । मेहररुआ माय के घरे लिया आयल। तलगुल एने तीनछिया चूल्हा पर पानी गरम करइत हल। मइया आन के दरोजा में बइठल हलथिन । ककोइया बहिनी सान्ही में बइठल हल। भइवा बहिनी के सान्ही में से लिआ आयल, आउ सास के कहलक कि अपने भीतरे जाके बइठीं गन। सास जाके सान्ही में बइठ गेलन। बेटी तो इहे सोचलक कि ककोइये हे। से गरम पानी ला के अपन माय पर उझिल देलक। मइया कहलक कि बाप रे-बाप, हमरा काहे मारइत हें मइयाँ ! तब तक तो सब अदहन के पानी उझिला गेल हल, से माय मर गेलथिन तो बेटी रोवे लगलन आउ आपने बदनीयती आउ बुरा करनी के कोसे लगलन। 