---
slug: "/mft-maina-chori"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "चोरी के फल"
---
एगो अदमी एगो मैना पोसले हल । ऊ रोज घरे हर जोत के आवे, तो पहिले मैनवे के खिआवे, तब अपने खाय। एक दिन घरे आन के पहिले अपने खाय लगल, तब खेयाल पड़ल कि मैनवाँ के नऽ खिअउली हे। से जा के देखे लगल। तऽ मैनवा उहाँ हइये नऽ हल। मइया से पूछलक कि मैनवा का हो गेल? मइया कहकई कि आज रजवा के बेटवा तो आयल हलवऽ, ओही तो नऽ ले गेलवऽ हे। से ऊ तुरते गाड़ी पर चढ़ के मैनवा के खोजे निकलल। 

जाइते-जाइते एगो बीच्छी मिलल। बीछिया कहलक कि ''ए मन्नु भाई, ए मन्नु भाई, हमरो गड़िया पर ले ले चलवऽ?'’ से मन्नु भाई ओकरा गाड़ी पर चढ़ा लेलक आउ बड़ी खुसी में गाना गावइत चलल-  
*सींक के मोरा गाड़ी रे गाड़ी,* 
*मध लादले जातु हैं।* 
*राजा मोरा मैना के ले भागल,* 
*ओकरे खोज में जातु हैं।* 

आगे जाइत-जाइत ओकरा एगो गोबर के चोता मिलल। ऊ कहकई कि ''ए मन्नु भाई, 
ए मन्नु भाई! हमरो गड़िया पर चढ़ा लेवऽ?'’ सुन के मन्नु ओकरो गाड़ी पर चढ़ा लेलक आउ गावे लगल -  
*सींक के मोरा गाड़ी रे गाड़ी,* 
*मध लादले जातु हैं।* 
*राजा मोरा मैना के ले भागल,* 
*ओकरे खोज में जातु हैं।* 

जाइते-जाइते ओकरा एगो सूई मिलल। सूइया भी कहलक कि ''ए मन्नु भाई, ए मन्नु भाई, हमरो बइठा लेबऽ?'’ मन्नु कहलक कि ''आवऽ बइठऽ!'' सूइया बइठ गेल। मन्नु फिनों गावइत आगे बढ़ल, तऽ रस्ता में एगो सलाई मिलल। सलइया भी कहकई कि ''ए मन्नु भाई, ए मन्नु भाई, हमरो गड़िया पर बइठयबऽ?'’ आउ ओहू गाड़ी पर जा के बइठ गेल। मन्नु भाई फिनों गाना गावे लगल- 
*सींक के मोरा गाड़ी रे गाड़ी,* 
*मध लादले जातु हैं।* 
*राजा मोरा मैना के ले भागल,* 
*ओकरे खोज में जातु हैं।* 

जाइते-जाइते ऊ राजा के इहाँ पहुँच गेल। राजा अप्पन बेटा के साथे खाइत हलन, आउ मैना दीरखा पर रखल हल। उहाँ जा के ऊ मैना के ले लेलक, आउ बीच्छी ओहिजा रख देलक। चौखट पर सूई गाड़ देलक, दरवाजा पर गोबर रख देलक, घरे में आग लगा देलक। आउ गाड़ी पर चढ़ के चल देलक। मैना के साथे ऊ गाड़ी पर बइठल खुसी में अप्पन घरे चल आयल।

एन्ने राजा अप्पन अदमी से कहलन कि दूरा पर गोबर के चोता हे, से जो उठा लावऽ। ऊ गोबर के चोता उठावे गेल, तो दरवाजा पर के सूई ओकर गोड़े में गड़ गेल। ओने देखलक कि आग लगल हे! तो राजा के बेटा मैनवा ला दउड़ल, तो दीरखा पर बीच्छी ओकरा डँस लेलक। भागवो नऽ कयेल, आउ आग तो लगल हइये हल, से सब बेकती ओकरे में जर के मर गेलन। कथा गेलवऽ वन में, समझऽ अप्पन मन में!