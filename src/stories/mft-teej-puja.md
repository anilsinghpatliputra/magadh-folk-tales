---
slug: "/mft-teej-puja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "धर्म कथा"
title: "तीज-पूजा"
---
एगो अदमी हल । ओकर मेहरारू एक दफे तीज कयले हले। ऊ अदमी मेहरारू ला अन्हरिये तीज-पूजा के सब समान आन के रख देलक। मरदनवाँ मेहररुआ के नाद में पानी देवे कहलक, तऽ ऊ कहकई कि ''हमरा भूखे मिजाज जरइत हे, आउ पिआसे कंठ सूखइत हे, चल न होआइत हे, से तू हीं दे देहूँ''। तब मरदनवा कोठी तर लुका गेल! मेहररुआ के सब करमात देखे लगल। ऊ देखइत हे कि मार ढेले-के-ढेले भात खयले जाइत हे। सींक में घोंप-घोंप के पिट्ठा खाइत हे। जब पिट्ठा आउ भात खा गेल, तब ऊ खीरा के फार के दू फारा खा गेल। एकरा बाद तीन घानी चूरा रखल हल, से ओकरो फाँक गेल। मरदनवाँ जब निकलल, तो ओकरा से कहलक कि ''पंडी जी के जरा सबेरे बोला लइहँऽ! बड़ी भूख लगल हे! पिआसे कंठ सूखल जाइत हे!'' मरदनवाँ कहलक कि ''पंडी जी के का जरूरत हवऽ! हम ही पूजा करा देबवऽ !''
 
मरदनवा सबेरे ही पूजा करावे ला बइठ गेल। तीज के सब समान जुटा के ऊ पूजा करावे लगल। पूजा समाप्त करा के ऊ कथा कहे लगल- 
*''ढेल ढेलउवा भात खयली, सींक घोंपल पीठा। कुर्र-कुर्र के खीरा खयली आउ तीन घानी चूर्रा!''* 

हर घुरी ऊ एही कथा कहे। तब मेहररुआ खिसिआय लगल कि '’पंडी जी अइसे कथा न कहऽ हलन! तूं अइसे काहे कहइत हऽ ?'’ मरदनवाँ कहलक कि पंडी जी के कहे-उहे नऽ आवइत हलई। पूजा के सही कथा एही हे -
*''ढेल ढेलउवा भात खयली, सींक घोंपल पीठा। कुर्र-कुर्र के खीरा खयली आउ तीन घानी चूर्रा!''*
