---
slug: "mft-dhongi-pande"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "मूरुख पाँड़े के ढोंग"
---
एगो बाबा जी के एके गो लड़का हलन। से बाबाजी अपन लइका के पढ़े ला कासी जी भेजलन । उहाँ ऊ केतनो पढ़थ, बाकि कोई बात उनकर मगज में घुसवे न करे। केतनो पढ़े के कोरसिस कैलन, बाकि ऊ कुछो न पढ़ सकलन, तो एक रोज कासी छोड़ के घरे चल अयलन। रस्ता में एगो कुआँ पर पनिहारिन मिललन। पाड़े जी उहाँ पानी पीये गेलन, तो पनिहरनियन पूछलथिन कि तू कहाँ से आवइत हऽ, आउ कहाँ जयवे? पाँड़े जी कहलन कि ''हम कासी जी पढ़े गेली हल। कई बच्छर उहाँ रहली बाकि कुछो न सीखली। से घरे घूरल जाइत ही।'' ओहनी कहलथिन कि हमनी के डोरी पेटारी के हे, बाकि एकरे रग्गड़ से कुआँ के पक्का खिया गेल है। अइसहीं तू रग्गड़ करऽ तो विद्या सीख जयवऽ। पाँड़े जी सोचलन कि रग्गड़ करे से का न आ जा हे? अगम विद्या भी अदमी अइसहीं न सीख जा हे!
 
पंडी जी अगम जानेओला ब्राह्मण बन के उहाँ से एगो गाँव में गेलन। उहाँ जा के गाँव के लोग से कहलन कि ''हम कासी से पढ़-लिख के अइली हे। तोहनी जे पूछवऽ से बतौबवऽ। हम बीतल आउ आवेओला बात कहऽ ही।'' एतने में एगो अदमी आन के कहलक कि हमरा ही का बनल हे ! पाँड़े जी ओकर घर के दरार से देख के लिटिया गिन लेलन हल। तुरते कह देलन कि तोरा हीं सात गो लिट्टी बनल हवऽ। तू का बतिअयवऽ। ऊ कहलक कि ई तो ठीके बात है। से पाँड़े जी के बारे में बात फैलल कि ई अगमजानी हथ, से एगो धोबी के गदहा भुलायल हल। ऊ खोजइत-खोजइत पाँड़े जी के पास पहुँचल आउ कहलक कि पाँड़े जी, हम्मर एगो गदहा भुलायल हे। बता दऽ तो जे कहवऽ से देबवऽ। पाँड़े जी के तो पिल्ही चमकल। जब कोई अकिल काम न आयल, तऽ दीसा फिरे के बहाने भागे ला चाहलन। कहलन कि हम दीसा फीर के आवइत ही तब बतौबवऽ। ऊ दीसा फीरे रहर में गेलन, तो देखइत हथ कि गदहवा रहर के खूंटी में अझुरायल हे। ऊ तुरते खुसी में अयलन आउ कह देलन कि ''तोर गदहवा रहरिया में चरइत हवऽ!'' गदहा के पता लगला पर पाँड़े जी के तो आउ नाम फैलल। 

पाँड़े जी के बारे में राजा जी के पास भी खबर पहुँचल। एक दिन राजा जी के रानी के चनरहार भुला गेल, आउ खोजे से न मिलल तो पाँड़े जी के बोलावल गेल। राजा कहलन कि कल्ह तक चनरहार के पता बता दऽ, तो इनाम मिलतवऽ न तो फाँसी पर चढ़ा देल जयतवऽ । पाड़े जी रात भर डरे सूतलन नऽ । नींद न आयल तो कहइत हलन कि ''आव रे नीनिया, सूत रे पीठिया, बिहान परवे फाँसी''। राजा के दूगो लौंड़ी के नाम नीनिया आउ पीठिया हल। ओहनी दूनो हरवा चोरवले हले। उ सुन दुनों सुन लेलक, से गते पाँड़े जी भिर आन के कहलक कि बिहान हमनी के फाँसी काहे ला दिअयवऽ। चनरहरवा तू ही लेलऽ । पाँड़े जी कहलन कि जो दिरखा पर चनरहार रख दे। दोसर दिन पाँड़े जी पोथी-पतरा निकाल के पूरा बाँधलन आउ कहलन कि ''थपक -थुपक के लिट्टी गिनली, दिसा फिरंतो गदहा। नीन-पीठ करइत चनरहार पवली। जा के देखे दिरखा ।'' देखल गेल तो उहाँ ठीके चनरहार रखल मिलल । अब तो पाँड़े जी के नाम के सगरो सोर हो गेल। से अइसहूँ लोग जा के उनका से कुछ-न-कुछ पूछल करथ।
 
एक दिन पाँड़े जी बइठल हलन कि एगो अदमी मुट्ठी में फतिंगा बन्द कैले आयल आउ पूछलक कि हमर हाथ में का हे? पाड़े जी के तो अबरी होसे-हवासे गूम हो गेल। अब कइसे बतावथ? बाकि मन के बहलावे ला पोथी पतरा निकाल के उलटे-पलटे लगलन। ऊ बुदबुदाथ कि ''थपक-थुपक के लिट्टी गिनली, दिसा फिरंते गदहा । नीन-पीठ करते चनरहार पवली, जान भेल फतिंगा।'' फतिंगा कहते अदमिया अपन मुट्ठी खोल देलक आउ फतिंगा उड़ गेल । अब पाँड़े जी के लोहा के डंका सगरो बज गेल। से एक दिन दोसर अदमी मुट्ठी में राख बाँधले पूछलक, तो पंडी जी के पिल्ही चमक गेल, तइयो जान बचावे ला ऊ बुदबुदयलन ''थपक-थपक के लिट्टी गिनली, दिसा फिरंते गदहा। नीन-पीठ करइत चनरहार पवली, जान भेल फतिंगा। अब का बूझूं खाख ?'' खाख सुनते अदमी हाथ खोल देलक आउ कहलक कि हमनी समझ गेली कि तू कासी के पढ़ल अगमजानी हऽ । एने पाँड़े जी सोचलन कि इहाँ से भागे के चाहीं न तो जान खतरा में पड़ सकऽ हे। से ऊ दूसर दिन मुंहअन्‍हारे उठ के भाग गेलन।