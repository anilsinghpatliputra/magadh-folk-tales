---
slug: "/mft-brahman-naukar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "धर्म कथा"
title: "ब्राह्मन आउ नौकर"
---
एगो ब्राह्मन हलन। ऊ ठाकुर के सेवा कर हलन। ठाकुरजी के सेवा करे में ऊ कभी-कभी भूखे भी मरे लगऽ हलन, काहे से कि उनका एगो भइँस भी हले। बाबा जी भइँसिया के देखे ला एगो भूइयाँ रखलन। एक दिन एकादसी आयल तो कहलन कि ''ए रे, आज एकादसी हउ । खाय के न हउ !'' से ऊ दिन भूइवाँ कइसहूँ भूखे रहऽ गेल। जब दोसर महीना में फिनो एकादसी आयल तो भूइयाँ खीसिया गेल आउ कहलक कि एकादसी रहो इया दोआरसी, हमरा चाउर दे दऽ, हम बनायम-खायम। बाबा जी ओकरा चाउर दे देलन । भूइयाँ चाउर आउ भइँस ले के जंगल में चरावे ले गेल। बाबा जी ओकरा एगो घंटी दे देलन आउ कहलन कि खाय हो जयतो तो घंटी बजा दिहें।
 
भूइयाँ खाय बना के जंगल में तइयार कयलक, तो परोस के घंटी बजौलक। घंटी बजते ठाकुर जी आ गेलन आउ खाय ला बइठ गेलन। तऽ भूइयाँ हड़बड़ायल कि सब एही खा जयतन? ठाकुर जी कहलन कि ''नऽ खैबो रे, हम भोग लगा के चल जयबो!'' साँझ के भूइयाँ भइँस ले के घरे चल आयल। एक दिन फिनो बाबा जी भूइयाँ से कहलन कि ''ए रे, आज एकादसी हउ!'' से भूइयाँ खिसिया के कहलक कि ''हे बाबा जी, आज दू अदमी के खाना दे दऽ, तब तो जयबो भइँस चरावे! तहिना ठाकुर जी आ गेलथुन हल!'’ एतना सुन के साधु जी कहलन कि सार तइयन, हम एतना दिन से ठाकुर जी के सेवा करइत ही, से ठाकुरजी हमरा दर्सन न देलन हे, आउ एकरा का तो ठाकुर जी रसोइये खा जा हथिन? से ले जो दुइए अदमी के खाय भर! भूइयाँ जंगल में जा के फिनो खाय बनौलक आउ परस के घंटी बजौलक। अबरी ठाकुर-ठकुराइन दूनो पहुँच गेलन। भूइयाँ कहलक कि ''जहिना अकेले अयला हल, आज दूनो बेकती पहुँच गेलऽ? से अइसन जनतिवऽ हल, तो बलइये से नऽ घंटी बजैतिओ हल!'' एकरा बाद ठाकुर जी कहलन कि ''चल रे भूइयाँ, तोरा खूब बढ़िया चीज खिलैबउ!'' भूइयाँ कहलक कि ''बढ़िए चीज तोरा रहतो हल, तो हमरा हीं छुतिहर हँडिया के भात खायला अयत हल। से खा लऽ, आउ चुपचाप इहाँ से जा!'' भूइयाँ साँझ के अप्पन भइँस लेलक आउ घरे चल आयल।
 
तेसर महीना के बात है कि फिनो एकादसी आल आउ बाबा जी कहलन कि ''रे भूइयाँ, आज एकादसी हउ'', से भूइयाँ कहलक कि ''आज तीन अदमी के खाय ला दऽ, तब तो भइँस खोलबो ! नऽ तो नऽ खोलबो!'' बाबा जी तीन अदमी के खाय भर चाउर-दाल आलू दे देलन। ऊ सोचलन कि भूइयाँ सार आलू-चाउर बेच दे हे। आज चलऽ ही पता लगावे। से भूइयाँ के पीछे-पीछे बाबा जी जा के एगो झलास में नुका गेलन। जब भूइयाँ खाय बना-उना के परसलक, आउ घंटी बजौलक तो ठाकुर-ठकुराइन दूनो पहुँच गेलन। बाबा जी बड़ी अचम्भा में पड़ गेलन। ठाकुर जी कहलन कि ''ए रे भूइयाँ, चलऽ हमरा साथे!'' अबरी ऊ जाय ला तइआरण् हो गेल। ठाकुर जी उड़के एक पोरसा भर गेलन, तो उनकर गोड़ में ठकुराइन लटक गेलन, फिनो ठकुराइन के गोड़ में भूइयाँ लटक गेल। आउ बाबा जी हुलक-हुलक के देखइत हथ। से भूइयाँ कहलक कि ''देखऽ हऽ का बाबा जी? लटकऽ नऽ हम्मर गोड़वा में !'' से बाबा जी भी भूइयाँ के गोड़ में लटक गेलन। ठाकुर जी सबहे के लेले-लेले बैकुंठ में पहुँचा देलन। भूइयाँ के सचाई से पखंडी बाबाजी भी सरग में चल गेलन। 