---
slug: "/mft-gulam-peersingh"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "गुलम पीरसिंह"
---
कोई सहर में राजा-रानी रहऽ हलन। एक दफे अधरतिया में कोई चिरई के बोल सुनायल तो दूनो राजा-रानी में बहस छिड़ गेलक कि कउन चिरईं बोलइत हे? राजा कहलन कि हंस बोलइत हे, आउ रानी बोललन कि सरहँस बोलइत हे। एही पर राजा बाजी लगौलन कि जेकर बात झूठ होयत ऊ राज छोड़ देत । ई तय होयला पर राजा नौकर के बोला के कहलन कि देख आव तो पोखरा पर कउन चिरई बोलइत हे? रानी विचार कयलन कि राजा के बात झूठ हो जायत तो राजा के राज छोड़ देवे से ठीक नऽ होयत। उनका बिना राज-पाट नऽ चलत। बाकि हम चल जायब तो कोई बात नऽ होयत । ई सोच के सिपाही के बोला के कहलन कि सरहँस भी बोलइत होयत तो राजा से आके कह दीहँ कि हँस बोलइत हे। सभे बात तो तू जनइते हऽ । 

जब सिपाही पोखरा पर गेल तो उहाँ देखलक कि सरहँस बोलइत हे, बाकि रानी के बात इयाद कर के राजा से कहलक कि हँस बोलइत हल। रानी राज छोड़े ला अप्पन सब जेवर-पाती उतारइत हलन। राजा देख के कहलन कि अइसन हँसी-मजाक तो हमनी में रोज हो हे । छोड़ऽ मजाक के बात । सेपर रानी कहलन कि एगो मरदे जबान के पक्का होवऽ हथ, अउरत के नऽ ? हम नऽ मानम। एतना कह के चले ला तइयार हो गेलन । फिनों राजा से कहलन कि हमरा दू महीना के गरभ हे। सेकरा तू कागज लिख के दे दऽ । राजा कागज लिख के दे देलन । 

रानी घरे से निकल गेलन । जाइत -जाइत कुछ दूर पर एगो इन्दरा मिलल । ओही इन्दरा पर बइठ गेलन आउ थकल के मारे नीन आ गेल। सूतल-सूतल साँझ हो गेल। बेचारी झट-पट उठलन आउ चले लगलन। राह में राजा के इयार सेठ पखाना पर बइठल हल। रानी अदमी के देख के पीठ कर के खड़ा हो गेल। ऊ अदमी ओकरा परेत समझ के डेरा गेल । हदे-फदे सेठ झाड़ा पर से उठ के तेजी से चले लगल । रानी भी अदमी के पीछे-पीछे चल देलक। पीछे घुर के सेठ देखलक कि एगो सुन्नर अउरत हे।   ऊ ठहर के पूछलक कि तूं कहवाँ जयब मइयाँ? रानी बोललन कि हम एही गाँव में ठहरब। सेठ कहलक कि हमरा ही ठहरबऽ मइयाँ ? सेकरे पर रानी कहलन कि काहे नऽ ठहरब। फिन सेठ कहलक कि जरी हम अप्पन बुढ़िया से पूछ के आवइत ही। सेठ अप्पन बुढ़िया से पूछलक कि एगो लड़की हई, ओकरा हम बेटी बना के रखल चाहइत ही। बुढ़िया तइयार हो गेल। आके बूढ़ा सेठ ओकरा अप्पन घरे ले गेल । ऊ ओकरा बेटी अइसन मान आदर करे लगल। 

कुछ दिन के बाद रानी के एगो लड़का जनम लेलक । ऊ बड़ा भागसाली निकलल । कुछ बड़ा होयला पर पठशाला में पढ़े लगल । इधर राजा सात गो बिआह कर लेलन। सातो रानी से सात गो बेटा होयल । सातो लड़कन ओही पठशाला में पढ़े लगलन । जब छुट्टी होवे तब सबहे गुल्ली-डंटा खेले लगऽ हलन । रानी के लड़का के नाम गुलम पीरसिंह हल, जे से सेठ हीं रहऽ हल । ऊ सब लइकन में बहादुर हल । से ऊ अइसन चाँप मारलक कि गुल्ली-डंटा के पते नऽ लगल कि कहाँ चल गेल। एकरे पर साथे खेलइत सातो राजकुमार खिसिया गेलन आउ गुलम पीरसिंह के गरिआवे लगन। से गुलमपीर सिंह घरे आ के अप्पन बूढ़ा सेठ से कहलक कि हम्मरा अस्सी मन लोहा के गुल्ली आउ चौरासी मन के डंटा बनवा दऽ। सेठ कहे मोताबिक बनवा देलक । ऊ गुल्ली खेलइत-खेलइत अइसन चाप मारलक कि गुल्ली जा के राजा के राजमहल पर गिर गेल से महल के एगो घर ढह गेल । 

रोज साँझ के सातो राजकुमार अखाड़ा में धूरी लगाव हलन आउ आवइत खनी अखाड़ा के बराबर कर दे हलन। बाद में गुलमपीर सिंह आवऽ हलन आउ धूरी लगा के चल दे हलन । अखाड़ा के ई हाल देख के सातो भाई खिसिआ के एगो बड़ा भारी दरखत अखाड़ा में रख देलन आउ चल देलन । एकरा बाद गुलम पीरसिंह दरखत के उठा के पटक देलन कि ऊ चार टुकड़ा हो गेल, आउ अखाड़ा के जइसे-तइसे करके चल देलन। ई हाल देख के सातो भाई एक दिन छिप के देखे गेलन। गुलम पीरसिंह अयलन तब सातो भाई ललकरलन । ओहनी सब हाथी पर चढ़ल हलन, से पारा-पारी ऊ सबहे के हाथी समेत उठा के फेंक देलन कि सातो लापता हो गेलन । 

सबेरे राजा के सब हाल मालुम भेल तो युद्ध खातिर पूरा फौज लेके चल देलन । ई सुन के गुलम पीरसिंह के माय आउ नाना-नानी सब रोवे लगलन । तब गुलम पीरसिंह सबके चुप करा के अकेले जाके राजा से कहलन कि सातो लड़का तो जम्हलोक चल गेलथुन । अबहियो तोरा होस नऽ होलवऽ हे? राजा गौर से देखलन तब ऊ लइका के चेहरा-मोहरा ठीक उनके नियन मिलइत हल। राजा के चुप देख के लड़का कहलक कि जब सातो लड़का मर गेल, तो का हम तोहर लड़का नऽ हिवऽ। एतना सुन के राजा गुलम पीरसिंह के हाथी पर चढ़ा लेलन आउ छाती से लगा लेलन। सब बात जान के राजा रानी के डोली पर चढ़ा के घरे लवलन। 

एक दिन सातो सतेली माय आउ अप्पन माय पंखा हँऊक के बेटा के भोजन खिआवइत हलन तो सतेली माय कहकथिन कि हम्मर बेटा के तो मारिये देलऽ । बाकि तू कपिल मुनी के बेटी से बिआह करऽ तब न जानीं कि तोर बहादुरी हे। एतना सुन के गुलम पीरसिंह खाना से उठलन आउ चल देलन। राह में एगो अदमी के ताड़ के पेड़ के बंसी बना के मछरी मारइत देखलन । ओकरा देख के ऊ कहलन कि ई तो बड़ा भारी वीर हे। तऽ बंसीसिंह कहलन कि हम का ही, वीर तो हथुन गुलम पीरसिंह। गुलम पीरसिंह कहलन कि हम ही तो ही। तो बंसी सिंह बंसी छोड़ के उनके साथ चले लगलन। 

ओहनी दूनो जाइत हलन तो देखलन कि एगो अदमी बाघ नाथ के दौंरी करइत हे, गुलम पीरसिंह कहलन कि ई तो बड़ा बहादुर हे । एतना सुन के बघउत सिंह कहलन कि वीर तो हथ गुलम पीरसिंह, जे राजा के सातो बेटा के हाथी समेत फेंक देलन कि लापता हो गेलन । गुलम पीरसिंह कहलन कि ऊ तो हम ही ही। एकरे पर बघउतसिंह दौरी छोड़ के साथ हो गेलन । तीनों साथ चललन। कुछ दूर गेलन तो भोजन ला आग लेवे बंसीसिंह के एगो सहर में भेजलन । सहर में बंसीसिंह देखइत हथ कि उहाँ बजार सजल हे, बाकि कोई अदमी नऽ हे । घुमइत-घुमइत एगो दइत बुढ़िया मिलल। ओकरा पास आग हल। जाके माँगलन तो कहलकई कि ले ले नऽ बबुआ ! जब आग लेवे लगलन तो पीछे से दइतिन मुँह बाके खा गेल। एने गुलम पीरसिंह आसा देखइत निरास हो गेलन तो बघउतसिंह गेलन । उहाँ बुढ़िया भिर आग देख के निहुर के लेवे लगलन तो दइतिन बुढ़िया उनकरो निगल गेल। हार-दाव देख के अंत में गुलम पीरसिंह गेलन आउ सुनसान सहर देख के सोचलन कि जरूर कोई बात है। एगो बुढ़िया भिरू आग धुआँइत देख के समझ गेलन कि ऐकरे सब करमात हे । से ऊ आग लेइत खनी पीछे भी नजर रखले हलन। जब बुढ़िया निगले खातिर चलल, तो ऊ एक मुक्का ओकर गरदन पर जमौलन तो झटसिन बघउतसिंह बाहर निकललन। दूसर मुक्का में बंसीसिंह निकल गेलन, फिन तेसर मुक्का मारलन तऽ सहर के दस-बीस आदमी निकललन । आऊ ऊ सब हाथ जोड़ के कहे लगलन कि सरकार आउ मारीं। सहर के सभे अदमी के एही निगल गेल हे । ई सुन के दइतिन घिघिआयल तो छोड़ देलन। बुढ़िया उहाँ से भाग गेल। तीनों उहाँ से चललन । 

जब कपिल मुनी के पास पहुँचलन तो उनकर लड़की मुनी के पंखा हउँकइत हलन । लड़की गुलम पीरसिंह के सूरत देख के मोहित हो गेलन आउ बाप के सूतल जान के कहलन कि जान देवे ला काहे ला अयलऽ हे? इहाँ से चल जाए नऽ तो बाप से लड़े पड़तव । ऊ नऽ गेलन तो कपिल मुनी उठके उनका से लड़े लगलन । आठ दिन तक कोई नऽ पटकायल, नौवाँ दिन मुनी पटका गेलन । प्रतिज्ञा के मोताबिक कपिल मुनी अप्पन बेटी के बिआह गुलम पीरसिंह से कर देलन । गुलम पीरसिंह रोसगद्दी करा के घरे आ गेलन आउ खूब बढ़ियाँ से राज-पाट करे लगलन । 