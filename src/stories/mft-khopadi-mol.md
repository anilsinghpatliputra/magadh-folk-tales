---
slug: "mft-khopadi-mol"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "खोपड़ी के मोल"
---
एगो राजा हलन । उनकर दरबार में बड़ा-बड़ा विद्वान अदमी रहऽ हलन। एक दिन उनकर दरबार लगल हल कि एक-ब-एक छत फार के एगो भूत बीचे दरबार में आ गेल । ऊ अप्पन हाथ में एगो खोपड़ी ले-ले हल। ओकरा देख के सब दरबारी काँप उठलन। ऊ राजा के तरफ खोपड़ी देखा के बोलल- ''बोल ई खोपड़ी के मोल ! न तो दरबार सहित्ते सभे के चबेनी बना के चिबा जबउ''। ई बात सुन के सब थरथर काँपे लगलन। ऊ भुतवा कहलक कि चौबीसवाँ दिन एकर जबाब न देवें, तो सभे के खा जबउ । ई कह के भुतवा हहास करके चल गेल। दरबार में तो खलबली मच गेल। सब्भे दरबारी कुछो जबाव न मिले से तबाह हो गेलन। ओकरा में एगो लम्बोदर पंडित हलन। ऊ घरे आन के अप्पन मेहरारू से पूछलन त कुछो जबाब न मिलल । ऊ कहलन कि हम एकर जबाब खोजे बाहर जयवो । 

लम्बोदर पाँड़े अन्हरिया रात में घरे से निकललन। चलइत-चलइत बिहान भे गेल । दिन भर चलते गेलन, आउ एगो घनघोर जंगल में पहुँचलन। रात भे गेल, तो डर के मारे एगो पेड़ पर चढ़ के बइठ रहलन। रात बीत गेला पर पेड़ के नीचे भूत आयल आउ ''छि: मानुस, छिः मानुस'’ बोलल, आउ भुतनियाँ से कहलक कि अदमी के मँहक आवइत हे । भुतनियाँ कहलक कि ''इहाँ न अदमी हे, न आदम-जात हे, तोरा तो अइसहीं खाली सक रहऽ हवऽ । से आज का-का खाय ला लवलऽ हे?'’ भुतवा कहलक कि राजा के दरबार में खोपड़ी के मोल पूछली हे। चौबीस दिन में न बतावत तो ओकरा सभे के खा जायव। महीनो के भोजन होयत । भुतनियाँ ओकर जबाब पूछलक बाकि भुतवा कुच्छो न बतौलक । एन्ने पंडी जी के हवासे गुम हो गेल । भर अँकबार पेड़ के टहनी पकड़ के बिहान होवे ला ''भगवान-भगवान'' मनावइत हलन। एही बीचे ऊ भुतवा आउ भुतनियाँ के बुदबुदाइत सुनलन। बाबा जी खुस भेलन आउ सोचलन कि ''कइसहुँ बिहान हो जाय!'' बिहान भे गेल तो भुतवा तड़के भाग गेल। लम्बोदर पाँड़े पेड़ से उतर के घरे भाग गेलन आउ आन के पँडिताइन से कहलन कि ओकर जबाब मिल गेल, बाकि पँडिताइन के लाख पुछला पर भी ऊ न बतौलन। 

एन्‍ने चौबीसवाँ दिन भे गेल। राजदरबार लगल। सभे के हदहदी समायल हल, आउ भूत के पेट में जाय ला तइयार हलन, बाकि लम्बोदर पाँड़े लमहर टीका कयले, बड़का गो गमछी कान्हा पर रखले, दरबार में खुस होके बइठल हलन। एतने में भुतवा हहास करके छत फार के बीच दरबार में आ गेल। सब कोई देख के सूख के परास भे गेलन। भुतवा कहलक कि ''बतावऽ खोपड़ी के मोल !'' राजा सुन के घबड़यलन, बाकि धीरज से काम लेलन । एतने में लम्बोदर पाँड़े आगे आन के बतौलन कि ''हम खोपड़ी के मोल बतबउ, बाकि हमरा एगो बँसुली (बँसुरी) दे !'' भुतवा समझल कि बात कुछ जरूर हे। ऊ एगो बँसुली देलक । 

लम्बोदर पाँड़े बँसुरी ले के कहलन कि- 
*''एकरा एगो कान में फूँकऽ। जब हवा मुँह से निकल जाय तो एकरा मोल कुछो न हे। फिनो हवा एकर दोसर कान से निकले तो एकर मोल दस रुपया हे। बँसुली के हवा पेट में चल जाय तो समझऽ कि एकरा मोल एक लाख हे, आउ 
हवा मगज में बइठ जाय तो समझऽ कि खोपड़ी के मोल एक करोड़ रुपेया हे।''* 

ई जबाब सुन के भुतवा उहाँ से गते-गते चल गेल । एन्ने राजा ई जबाब के अरथ पूछे लगलन । लम्बोदर पाँड़े कहलन कि- 
*''अदमी जब बात एक कान से सुन के मुँह से निकाल देवे, तो ओकर कुछो न मोल समझे के चाहीं, काहे से कि ऊ तो चुगलई कयलक। एक कान से सुन के दोसर कान से हवा निकले, तो माने इ हे कि बात ज्यों के त्यों कहलक कम-से-कम चुगलखोरी तो न कयलक। ई से ओकर मोल दस रुपेया हे! जे अदमी कान से बात सुन के पेट में पचा लेलक, कहऊँ परगट न कयलक ओकर मोल एक लाख रुपेया हे। बाकि जे अदमी कान से बात सुन के मगज में अँटवलक, ओकरा पर विचार कयलक, ओकरा मोल एक करोड़ रुपेया हे!'’*

राजा ई सब बात सुन के बड़ी प्रसन्न होयलन, आउ लम्बोदर पाँड़े के आधा राज-पाट बाँट के दे देलन । लम्बोदर पाँड़े के दिन अब खुसी से बीते लगल, आउ पाँड़े- पँड़िआइन आनंद से रहे लगलन।