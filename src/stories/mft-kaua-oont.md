---
slug: "/mft-kaua-oont"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "कउवा, ऊँट आउ सिआर"
---
एगो नदी किनारे पेड़ पर एगो कउवा रहऽ हल। ओकरे नीचे एगो ऊँट रहऽ हल । दूनो में इयारी हो गेल। दिन भर ऊँट आउ कउवा कहीं रहऽ हलन, बाकि रात में आन के एके साथ रहथ। दूनो अप्पन दिन भर के दुख-सुख बतिआथ । एक दिन कउवा कहीं दूर घूमे चल गेल, तो पेड़ तर एगो सिआर आयल । ऊ सिआर ऊँटवा से बतिआय लगल आउ दोस्त बना लेलक। तऽ सिआर कहलक कि नदी पार एगो खेत में ककरी फरल हे । उहाँ चलऽ तऽ हमनी खूब ककरी खाईं । ऊँटवा तइयार हो गेल। 

नदी पार करे के बेरा भेल तऽ सिअरवा कहलक कि हम कइसे पार करीं । ऊँटवा कहलक कि तूं हमर पीठ पर बइठ जा। सिअरवा बइठ गेल आउ दूनो नदी पार कर गेलन। जाके खूब ककरी खयलक आउ ओइसहीं दूनो लौट गेलन । रात के कउवा पहुँचल तऽ ऊँटवा आज के सब हाल कहलक। कउवा कहलक कि 
*''कउनो अनजान से तुरते इयारी न कर लेवे के चाहीं । ऊ कइसन हे? काहे ला इयारी कयलक हे?  जब तक न समझ लेल जाय तब तक केकरो पर तुरते विसवास न करे के चाहीं।''*
कहके दोसर दिन कउवा फिर घूमे चल गेल तो सिअरवा फिनो ओइसहीं फूट खाय ला पार गेलक आउ खाके लौट गेलक । ई तरी ओहनी रोज नदी पार जाय लगलन आउ फूट खाय लगलन।
 
ओने खेत के किसान एहनी से परेसान हो गेल, आउ सोचलक कि कइसहूँ सरवन के फँसावे के चाहीं । ई सोच के किसनवाँ एगो जाल आन के खेत में बिछा देलक। रोज के तरह ऊँटवा आउ सिअरवा अयलन आउ फूट खाय लगलन। ऊँट राम तो जाल में बझ गेलन, आउ सिअरवा कइसहूँ उछिल-पछिल भाग गेल। तऽ ऊँटवा कहलक कि ''इयार, तू अप्पन दाँत से जलवा के काट दऽ !'' सिअरवा कहलक कि ''आज इयार, एतवार हवऽ । हम दाँत से जाल कइसे काटिव?'’ ऊँटवा के घिघिअयला पर भी ऊ जाल न काटलक आउ जा के नदी किनारे झलास में लुका गेल । ऊ सोचलक कि ऊँटवा तो आज मारल जायत तऽ खूब भोज चलत। अन्हारे किसानवा आयल तो देखलक कि आज सार पकड़यलन हे । ऊ मारे ला लउर उठौलक 
तो देखलक कि ऊँटवा मरल हे । ओकर आँख पर कउवाँ बइठ के खोदइत हे। 

सिअरवा के भाग गेला पर उड़इत-उड़इत ऊ कउवा ओनही जाइत हल। इयार के ई हाल देखके ऊ समझ गेल कि ऊ सिअरवा के फेर में पड़ गेल हे। ऊ नजीक जाके कहलक कि ''तूं मरल नियन पड़ल रहऽ, आउ हम तोर आँख में खोदे लगववऽ। देख के मालिक अतवऽ आउ मरल जान के फेंक देतवऽ । हम कावं-कांव करबवऽ तो तूं बेतहासा भाग जइहँऽ!'' ऊँटवा कउवा के कहे के मुताबिक ओयसहीं पड़ल रहल आउ कउवाँ खोदइत हल से खेत के मालिक ओकरा नदी किनारे फेंकवा देलक। कउवाँ कावं-कावं कयलक तो ऊँट बेतहासा भागल जाइत हल। झलास में सिआर लुकायल हल । ऊँटवा झलासे-झलासे भागल जाइत हल कि ओकरा गोड़े तर सिअरवा जँता गेल आउ ओकर पेट फट गेल, आउ ऊ सब अँतरी-उतरी फेंक देलक। ऊँटवा नदी पार होके पेड़ तर आन के अप्पन कउवा के आसा में बइठ गेल। फिनो दूनो दोस्त हेल-मेल से रहे लगलन। 