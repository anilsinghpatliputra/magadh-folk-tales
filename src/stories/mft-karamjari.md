---
slug: "/mft-karamjari-panbatta"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "करमजरी के भाग"
---
एगो राजा के सात बेटा आउ एक बेटी हल । सातो बेटा के पहिले सादी भे गेल। बेटी के भी शादी ठीक हो गेल, बारात आयल आउ सादी भी हो गेल। 

कोहबर में लोग ओकरा से नाम पूछलन । ऊ कहलक कि नाम कहम तब हम मर जायम। लोग नऽ मानलन, कहलन कि नाम तो हम बतावइत ही। हम मर जायब तब हमरा जारिहऽ न, जंगल में फेंक दीहऽ । नाम धरते ऊ मर गेलन । मरे पर रोआ - रोहट होवे लगल । राजा के बेटी के नाम 'करमजरी' पड़ गेल । बरात घुर के चल गेल। राजा के बेटा के जाके लोग जंगल में फेंक देलन । 

सातो भई परदेश जाय लगलन । अप्पन मेहरारू से सब जाइत खनी पूछलन कि तोरा ला का लबवऽ । ऊ सब अपन मन के मोताबिक कहलन । फिन सातो भाई 'करमजरी' से भी पूछलन कि तोरा ला हम कउची लायम ? ऊ कहलक कि हमरा ला एगो 'पनबट्टा' लेले अइहँऽ । सातो भाई परदेश चल गेलन । 

साल भर छव महिना के बाद लौटलन । सब सामान ले लेलन । तब सातो भाई फिन पनबट्टा ला चललन आउ पूछलन कि एकरा केतना दाम हे। दोकानदार कहलक कि एकर दाम एक लाख रोपेया हे। एक लाख सुन के ओकरा नऽ खरीदलन । सातो भाई बतिअयलन कि बहिनी से कहम कि मिलबे नऽ कयल । 

समुन्दर किनारे आन के जहाज पर गेलन । चढ़ ला पर जहाज खुलबे नऽ करे। केतनो उपाय कयल जाय तइयो नऽ खुले । तब सातो से मलाह पूछलक कि तोहनी के कुछ सरो-सामान गड़बड़ायल हे से हमर जहाज नऽ खुलइत है। 

ओहनी कहलन कि बहिन पनबट्टा लावे कहलक हल ऊहे नऽ ले ली हे । मलहवा कहलक कि जब-तक लेके नऽ अयबऽ तब तक जहाज नऽ खुलतवऽ । सातो भाई जहाज से उतर गेलन, फिन उहे जगह चल गेलन । एक लाख में पनबट्टा लेके चललन, जहाज पर फिनों चढ़लन । 

जहाज से पार होके घरे चल अयलन। सब के अपन-अपन समान दे देलन । सब पूछलन कि ई पनबटवा केतना में हवऽ । तब कहलन कि एक लाख में। तब सब मेहररूअन कहलथिन कि करमजरी के एक लाख रोपेया के समान नऽ दऽ । से ओहनी पनबटवा के अँगना में रख देलन । 

रात में पानी बरसे लगल, आउ नली से बह के पनबटवा करमजरी के अंगना में चल आयल । कमरजरी देखलक से उनके घर में रख देलक। पनबट्टा के न देख के भइवन बहिनी से पूछलन कि पनबट्टा तोरा दने दह के आयल हे ? ऊ कहलक, आयल हल से घर में रख देली हे। ओहनी कहलन कि तोरे ला लयली हल, राते कुबेर हो जाय से नऽ देली हल । 

जहिना से पनबट्टा करमजरी के मिलल तहिना से ओकर मरल मरद ओकरा भिरू आवे लगलन । कोई जानइत नऽ हल। एक-दू महिना के बाद करमजरी गर्भवती भे गेल। ऊ दिना से ऊ घरे से निकलना बंद कर देलक ।
 
तब करमजरी राजा से कहलक कि हम कहाँ रहीं। का करीं ? तब राजा कहलन कि जब नौ महिना बीत जतवऽ तऽ दही लेके हम्मर बाप के गाँव में अइहँऽ । हमर बहिन तोरा लिया जथुन । जब दिन पूरा हो गेल त ऊ दही ले के गाँव में पहुँचल । दही बेचइत राजा  के दरवाजा पर पहुँचल तो उनकर बहिन घरे दही लेवे ला ले गेलथिन । ऊ देख के कहलन कि दहिया बेचे ओली भी बढ़िया हे आउ दहियो अच्छा हे। एतने में उनका तकलीफ भेल आउ लड़का जनम लेलक । उनका एगो घर में अलगे रखल गेल । चमइन के बोलावल गेल। सेवा भी कयल गेल । 

जब नेहा लेलक जब उनकर मरल राजा आधा रात के समय में मेवा मिष्टान लेके ओही घर में गेल आउ बोलल - के के सूतल हे ? *मइया सूतल, मइयाँ सूतल, डगरिन सूतल, हम बाबू जगले* । तब जाके प्रसववती के खिला देलक आउ चल गेल। 

एक दिन चमइन देखलक तऽ डेरा गेल आउ कुछ नऽ बोलल। राजा चल गेलन तब चमइनिया उनकर माय से कहलक कि अहिरिनिया के 'सउरी' में के तो आधा रात में आवऽ हवऽ खूब मेवा-मिठाई लेके । 

तब मइया कहलक कि आज आवत तऽ कहिहें। आधा रात में राजा अयलन आउ ओइसहीं ऊ घर में समा गेलन । तब डगरिन जाके रानी से कहलक कि फिन ऊ आयल हथुन । उनका घर में से निकलते रानी भर अंकवार धर लेलन, तब ऊ कहलन कि छोड़ पापिन, छोड़ पापिन ! तब रानी पूछलन कि *तू के हऽ, देवता हऽ कि देवी हऽ कि भूत हऽ कि प्रेत हऽ* । ऊ कहलन कि हम ई सब कुछो न ही। हम तोर बेटा हिलवऽ । ऊ तोर पुतोह हवऽ, आउ ई तोर पोता हवऽ । ई कहके बेटवा कहलक कि हम जाइत ही जब गंगा-माय से हुकुम होयत तब आ जबवऽ आउ न हुकुम होयत तऽ नऽ अबव । एतना कहके ऊ चल गेलन आउ गंगा में समा गेलन । 

उहाँ जाके मृत्युभुवन के अपन सब हाल सुनवलन आउ अप्पन मेहरारू आउ बेटा के बारे में भी कहलन। ई सुन के गंगा माय के दया आ गेल। ऊ कहलथिन कि तोरा उहाँ जाय के मन हवऽ तो जा सकऽ हऽ । गंगा माय के आग्याँ पा के ऊ फिनो मृत्युभुवन में अप्पन पुरनका माय-बाप भिरू चल अयलन आउ अप्पन मेहरारू आउ बेटा के साथ सुख से रहे लगलन । जइसन करमजरी के भाग फिरल ओइसने सब के भाग घुरे । 