---
slug: "mft-vazir-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "वजीर के बेटा"
---
एगो सहर में एगो राजा आउ ओकर वजीर रहऽ हलन। राजा वजीर के बड़ी मानऽ हलन। साइत के बात हे कि दूनो के एके समय में बेटा जलम लेलक । राजा के दुख होयल कि हमरे साथे वजीरो के काहे बेटा जलम लेलक। से ओकरा मँगा के मरवा देलक। ओकरा बाद वजीर के जब-जब बेटा होवे तब-तब रजवा मरवा देवे ! वजीर के अउरत एक दफे नइहर चल गेलन तो उहईं एगो बेटा जलम लेलक । एकरा न तो राजा जनलन आउ न वजीरे जनलन। ऊ लड़का मामुए हीं रह के पोसाय लगल आउ बड़ा बुधगर निकलल।
 
जब ऊ लड़का बड़ा होल तो एक दिन बाहर निकलल । राजा के लड़का भी घूमे ला निकलल हल। साइत से दूनो एगो सहर में अगले-बगल डेरा डाल के ठहरल हलन। एक दिन ऊ सहर के रानी के लउँड़ी रानी ला तीन पइसा के तीन सौदा लावे ला गेल। बजार में घूम के ऊ जाइत हले, ओकरा कोई सौदा न मिलल हल, से ऊ बुदबुदाइत जाइत हल कि अइसन बजार में आग लगे कि तीन पइसा के सौदा न मिलल। ई बात वजीर के लइका सुनलक आउ ओकरा जा के सौदा खरीद देलक। रानी लउँड़ी से पूछलक कि - ''तूं अपने से खरीदले हैं कि केकरो से खरीदवैले हैं, इया बनिया अपने मन से देलकउ हे?'’ लउँड़ी सब कहानी कह सुनौलक। 

रानी कहलक कि ''जो, ऊ अदमी के हमरा ही नेवता माँग लाव!'' लउँड़ी जा के कहलक तऽ वजीर के लड़का कहलक कि ''जो, पूछ लाव कि ऊ खड़ी हे कि पड़ी हे?'’ लउँड़ी रानी भीर जा के ई बात कहलक। रानी कहलक कि ''जा के कह आव कि रानी खड़ा हथ!'' वजीर के लइका नेवता कबूल कर लेलन, आउ लउँड़ी के रानी फिनो भेजलक कि ''जा के पूछ आव कि कखनी अवतन?'’ लउँड़ी पूछ के फिन कहलक कि कहकथुन हे कि ''घर के आउ बाहर के टट्टी टूट जतई, आउ घटवार के कुत्ता भी सूत जतई तऽ ओही घड़ी हम आयम !'' ई सुन के रानी लउँड़ी के फिनो भेजलक कि ''पूछ के आव कि कउन भेस बना के अवतन?'’ लउड़ी के पुछला पर वजीर के बेटा कहलक कि ''लाखों के गिरा के, बीस के काट के, दो पर चढ़ के, एक के साथे आयम!'' लउँड़ी जा के एही रानी के बात कह देलक।
 
ओन्‍ने रजवा के बेटवा ई सब बात सुनइत हल । ऊ सोंचलक कि एकरा से पहिले हमही न चल जाऊँ? ऊ रात के समय से पहिले चल गेल। जा के केंवाड़ी ठुकठुकनौलक तो ऊ खुल गेल । रानी ओकरा अप्पन महल में ले गेल। उहाँ दू पलंग बिछल हल। एगो पर मोम के आउ दोसर पर कपूर के बाती बरइत हल। रानी कहलक कि ''अपन पलंग पर बइठवे तो ठीक हे, न तो हमर पलंग पर बइठवऽ, तो दू तमाचा दे के बाहर कर देबवऽ!'' राजा के बेटा ओकर पलंग पर बइठ गेल आउ तमाचा खा के बाहर भे गेल। कहल बेरा पर वजीर के बेटा आयल, रानी के महल में गेल आउ रानी फिनो ओही सवाल कयलक। वजीर के लड़का अप्पन पलंग पर बइठ गेल, आउ दूनो ऐस आराम कयलन। अन्हारे वजीर के बेटा चललक, तो अपन चादर के दस टुकड़ा कर देलक आउ रानी भी अपन सारी के दस टुकड़ा कर देलक। राजा के बेटा ई सब खिड़की से देखइत हल। 

दूनो जब एके जगुन पहुँचलन, तो राजा के लइका ओकर ठाँव-पता पूछलक । वजीर के लड़का अपन बाप आउ राजा के सब कहानी कह सुनौलक आउ अपन घर के सब ठाँव-पता बता देलक। सुन के राजा के बेटा के बड़ी दुख भेल । घरे आन के बाप से कहलक कि वजीर के लइका के हमरा हिऔं बोला दऽ। बेटा के बात सुन के राजा घबरयलक कि ओकरा तो एको लइके न हेऽ। कहाँ से बोलावल जायत। बाकि राजा वजीर से बोला के कहलक कि- '’तूं अपन बेटा के आठ रोज में न बोलैबें, तो तोरा गड़हारा भरा देवउ !'' वजीर आन के घरे सूत रहलक। ओकर औरतिया पूछलक कि आज काहे आन के सूत गेलऽ? वजीर सब हाल कह सुनौलक। औरतिया कहलक कि दुखी मत होवऽ ! हमरा अप्पन लड़का हे। हम ओकरा बोला दे ही! चिट्ठी लिख के ऊ नइहर से लड़का के बोला लेलक । तब लड़कावा के आ गेला पर मइया सब कहानी कह सुनौलक, तो ओकर बेटा राजा के इहाँ गेल । राजा ओकरा अप्पन बेटा के पास भेज देलक। जइसहीं दूनो मिललन कि वजीर के लइका घबड़ा गेल । राजा के लड़का कहलक कि ''डेरा मत! हम जे पूछ हीवऽ सेकर जबाव  दऽ !'' राजा के लइका परदेस के सहर में रानी आउ लउँड़ी के साथ जे-जे सवाल-जबाव होयल हल से सब पूछलक। वजीर के लइका ओकर कोई सवाल के जबाब न देलक तब राजा ओकरा फाँसी के सजाय देलक। फँसियरवा कहलक कि ''बता न काहे देइत हहूँ? जान काहे ला देइत हऽ?'’ तब ऊ बतावे ला तैयार हो गेल, आउ राजा के पास आयल आउ कहलक कि करखाही हाँड़ी आउ चुना मँगावऽ। हुकुम के साथ दूनो चीज आ गेल । वजीर के बेटा कहलक कि ''ई हाँड़ी तोर कपार हे। हम जै सवाल के जबाब देव ओतने टीका हम एकरा में चूना के दे देम ।'’ राजा के बेटा तइयार हो गेलक। 

वजीर के बेटा कहे लगलक - ''तरमीठ गड़ी होवऽ हे। ऊपर मीठ किसमिस हे । घर-घर मीठ नीमक हे!'' हाँड़ी में एक टीका लग गेल ! फिनो वजीर के बेटा कहे लगलक कि ''खड़ी के माने होवऽ हे कि जे अउरत अभी मरद के पास गवना में आयल हे, बाकि ओकरा कोई लड़का न होयल हे। पड़ी के माने लरकोर होवऽ हे!'' दूसर टीका लगा के फिनो कहलक कि ''घर के टट्टी टूट गेल के माने घर के लोग सूत गेलन । बाहर के ट्टी टूट गेल के माने हे कि बाहर के लोग सूत गेलन। घटवार के कुत्ता सूत जायत के माने हे कि चौकीदार पहरेदार सूत जायत तब हम आयम !'’ फिनो हाँड़ी में एगो टीका लग गेल। लाख के गिरा के, बीस के काट के दो पर चढ़ के आउ एक के साथ आवे के माने हे कि दाढ़ी-मोछ बना के, बीसों नौह टूंगा के, दूनों पैर में जूता पहिन के आउ एगो छड़ी ले के आयम। मोम के बत्ती रानी ला आउ कपूर के बत्ती मरद ला हल। दूनो दस-दस टुकड़ा अप्पन कपड़ा के कयलन हल। ओकर अरथ हे कि हमनी के कोई काट के दस-दस टुकड़ा कर देत तइयो ई बात हम केकरो से न कहब! ई तरह सब सवाल के जबाव बता देल गेल आउ हाँड़ी में ओतने टीका दे देल गेल । वजीर के बेटा कहलक कि राजा के बेटा हो के भी ई सब सवाल के जबाव न जानऽ हलऽ। एतना सुन के राजा के बेटा लाजे कन्नी खा के झमा गेलन। 
