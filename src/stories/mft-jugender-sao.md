---
slug: "/mft-jugender-sao"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "साव के बेटा"
---
एगो साव जी हलन । उनका एगो बेटा हल । ओकर नाम जुगेन्दर हल । ओकर बाप बचपने में मर गेल, तो माय पिसौना-कुटौना कर के ओकरा पाललन-पोसलन । जब जुगेन्दर सेआन हो गेलक, तो माय से कहलक कि हमरा कुछ रुपेया दे, हम बेपार करम। माय एगो धनी अदमी से एक हजार रुपेया आंन के बेटा के दे देलक। जुगेन्दर रोपेया ले के मेला पहुँचल । घूमते-घामते ऊ कुत्ता के बजार में पहुँचल आउ तीन सौ रोपेया में एगो बढ़िया कुत्ता खरीद लेलक। फिनो जुगेन्दर बिलाई के बजार में गेल आउ बिलाई के मोल-जोल करके ढाई सौ रोपेया में एगो बिलाई खरीद लेलक । 

कुत्ता आउ बिलाई ले के जुगेन्दर घरे आ गेल। माय ई देख के खिसिआयल आउ कहलक कि तूं बेकार में पइसा फेंक देलऽ । बेटा कहलक कि ई घड़ी खीस करे के बेरा नऽ हेअऽ । एकर फल बाद में मिलत। ई सुन के माय चुप हो गेल। कुत्ता-बिलाई पोसाय लगल । एक दिन बिलाई आउ कुत्ता दोसर गाँव में चल गेल । ऊ गाँव के राजा के पास एगो लाल हल । ऊ लाल के अप्पन मुँह में ले के सूतऽ हलऽ । बिलाई राजा के घरे में गेल आउ ओकर पलंग के तरे बइठ गेल । उहाँ एगो बिल में बड़का चूहा रहऽ हल। बिलाई चूहा के देख के कहलक कि इयार हमरा नजीक आवऽ । दूनों में दोस्ती हो गेल, तब चूहा आयल । बिलाई कहलक कि तूं अप्पन बंड पोंछी राजा के नाक में घुसा दऽ आउ राजा छींक देतन तो उनकर मुँह से लाल फेंका जायत। हम लेके भाग जायम, आउ तूं उहईं अराम से रहिहँऽ । ई सुन चूहा राजा के पलंग पर चल गेल आउ अप्पन बंड पोंछी राजा के नाक में समा देलक । राजा चेहा के उठलन आउ छींक देलन । उनका छींकते मुँह से लाल फेंका गेल आउ बिलाई लाल लेके भाग गेल । बाहर आन के कुत्ता-बिलाई लाल ले चले ला आपस में लड़े लगलन तो बिलाई कुत्ता के डर से ओकरे दे देलक। कुत्ता लाल ले के चलल जाइत हल कि गाँव के बाहर के एगो गनउरा के ढूह पर भैंस के खेड़ी फेंकल देखलक। ओकरा खाय ला मुँह खोललक तो लाल गिरके भुला गेल ।
 
बिलइया आग लान के गनौरा में लगा देलक आउ खेर-पुआर जर गेल, तो लाल मिलल। अबरी बिलइया लाल लेके चलल । जुगेन्दर माय-बेटा अंगना में खाइत हलन कि बिलाई आन के मुँह में से लाल उगिललक। लाल देख के माय बड़ी खुस भेल, आउ कहलक कि ''बेटा, तूं बड़ी बढ़िया काम कयल हले। तोर पइसा बेकार में न गेलउ।'' 

फिनो जुगेन्दर माय से कहलक कि कुतवा के बंधिक रख के रोपेया लान दे। माय राजा हीं जाके कुत्ता के बंधिक रख देलक, आउ एक हजार रोपेया लौलक । आन के बेटा के दे देलक । बेटा रोपेया लेके मेला में गेल । उहाँ बड़ी किसिम के चिड़िया बिकइत देखलक । ओकरा में एगो सुग्गा के दाम पूछलक आउ रोपेया दे के ओकरा खरीद लेलक। आगे बढ़ल, तो एगो साँप बिकइत देखलक । ओकरो में से एगो महानाग के बच्चा खरीद लेलक आउ दूनो के लेके घरे चलल । घरे आयल तो मतारी पूछलथिन कि अबरी का खरीदलऽ हे । ऊ कहलक कि एगो सुग्गा आउ एगो महानाग लइली हे। तो माय कहलन कि ''तू काहे खरीद लवल हे। जेकरा काटतई, ऊ मर जायत आउ हमरो बाँधा देवऽ!'' 'एकर फल पीछे मिलतउ' कह के जुगेन्दर ओहनी के पाले-पोसे लगल।
 
महानाग जब सेआन हो गेल, तब कहलक कि ''भइया, हमरा बड़ा भलाई कयलऽ । हमरा नट फँसा के ले गेल हल । अब हमरा माय-बाप भीरू टिल्हा के घर में पहुँचा दऽ। ऊ जे देथुन ऊ न ले के खाली एगो अँगूठी ले लिहँऽ। ओकर गुन हे कि सवा हाथ लीप के ओकरा से जे तूं माँगबऽ, ओही दे देतवऽ !'’ जुगेन्दर महानाग के टिल्हा भीरू पहुँचा देलक । ऊ बिल में घुस गेल तो ओकर माय-बाप ओकरा देख के बड़ी खुस भेलन आउ हाल पूछलन, तो महानाग अप्पन पर बीतल सब हाल सुना देलक । ऊ कहलक कि हमरा बचावेओला दूरा पर खड़ा हेे, ओकरा जाके सोआगत करऽ। ई सुन के नाग-नागिन दरवाजा पर अयलन, आउ हाथ जोड़ के बोललन कि ''महाराज, अपने जे चाहइत ही से कहूँ । अन्न-धन, रोपेया-पइसा, दरब-खरब जे चाहइत ही से कहूँ, सब हम देवे ला तइयार ही।'' जुगेन्दर कहलक कि हमरा ई सब से कोई काम नऽ हे। दूनो कहलन कि तइयो हमनी से कुछ माँगे पड़तवऽ । तऽ जुगेन्दर कहलक कि हमरा खाली नाग के अँगूठी दे दिहीं। अंत में ओहनी मन मसोस के अँगूठी दे देलन, आउ कहलन कि गाढ़ समय में हमरा पुकरिहँऽ तो हम चल आयम। 

साँझ के जुगेन्दर घरे चल अयलक, आउ सवा हाथ जमीन लीप के अँगूठी से कहलक कि ''हे नाग के अँगूठी, एगो सतमहला मकान बन जाय।'' आउ तुरते हुआँ सतमहला मकान बन गेल । गाँव के लोग देख के बड़ी अचम्भा में पड़लन । सगरो हल्ला हो गेल कि साव के लइका जब से महानाग के पहुँचा के आयल हे, तब से धन के कोई सुमार न हे । इहाँ के बात इहँई। 

ओने जुगेन्दर के कुत्ता राजा महाजन के यहाँ बंधिक पर रखल हल। एक दफे राजा हीं चोरी हो गेल । कुत्ता राजा के गोड़ पर लोटे लगल आउ दउड़ के पोखरा भीरू जाय, जहाँ चोर सब धन चोरा के रखले हल । ई तरह कुत्ता आवे- जाय तो राजा कुत्ता के साथ पोखरा पर गेलन । देखलन कि कुत्ता पोखरा में डुबकी लगावइत हे। राजा समझ गेलन कि चोरी के माल पोखरा में डाल हेऽ। अन्हारे बेरिया नोकर चाकर के साथ जाके पोखरा से सब माल निकलवैलन। कुत्‍ता के ई काम से खुश होके राजा एगो चिट्ठी लिखलन कि ''अमुक के हम जे माल देली हल, से पा गेली।'' ई लिख के ओकर गला में बाँध देलन, आउ कुत्ता के जुगेन्दर के घरे भेज देलन। रस्‍ते में कुत्ता जुगेन्दर के मिलल, तो एकरा निमकहराम समझ के ऊ मारे लगलक। मारे से कुत्‍त मर गेल, तो चिट्ठी पर नजर पड़ल। चिठ्ठी पढ़ के ओकरा बड़ी अफसोस भेल । ऊ राजा के पास गेल, आउ कहलक कि अप्पन माल लेऽ लिहीं। राजा कहलन कि हम तोर कुत्ता से अपन माल से जादही पा गेली हे, आउ कुत्ता के भेज देली हे । का ऊ अभी उहाँ न गेल हे? जुगेन्‍दर कहलक कि ''हुजूर, हमहीं कुत्ता के निमकहराम समझ के मार देली हे। अपने के चिट्टी पर नजर पड़ल तो काफी दुःख भेलऽ । राजा के भी ई सुन के दुख भेल। जुगेन्दर जब रुपया लौटावल चाहलक, तो राजा न लेलन। अंत में राजा के समझौला पर जुगेन्दर घरे लौट आयल आउ रहे लगल। 

अब आगे सुनऽ । एगो देस के राजा अप्पन बेटी के सादी ला ढोल पिटौलक कि ''जे दुनिया-बाहर सत-महला महल बना देत ओकरे से हम सादी करम।'' देस-विदेस के राजा आन के महल बनावे के कोरसिस करलन, बाकि महल न बनल । तो जुगेन्दर अप्पन नाग के अँगूठी से सवा हाथ लीप के कहलक कि ''हे नाग के अँगूठी! दुनिया-बाहर सतमहला महल बन जाय !'' ओयसन सतमहला महल बन के तइयार हो गेल। ओकरा में बाबन गली तिरपन बजार हल । राजा अप्पन लड़की के सादी जुगेन्दर से कर देलन । ऊ लड़किया एगो गड़िवान से फँसल हल। से एक दिन नाग के अँगूठी के मदद से ऊ गड़िवनवा के साथे महल के उड़ा के सात समुन्दर गंडक पार ले गेल। दूनो उहई अराम से रहे लगल।
 
एन्ने राजा जुगेन्दर के जेल में बंद कर देलक कि तू जादू करले हें। जुगेन्दर नाग के सुमिरलक । नाग सुग्गा के लेले आ पहुँचल, आउ दूनो सात समुन्दर गंडक पार गेलन। सुग्गा उहाँ से नाग के अँगूठी लेके उड़ आयल । जुगेन्दर अँगूठी लेके राजा के पास खबर देलक कि हम अपने के बेटी आउ गाड़ीवान सहित महल में मँगा देइत ही। सवा हाथ जमीन लीप के नाग के अँगूठी से ऊ महल इहाँ चल आवे ला कहलक। तुरत राजकुमारी आउ गाड़ीवान के साथ महल इहाँ आ गेल। अब तो राजा ओहनी के देख के दूनो के गड़हारा भरा देलन आउ जुगेन्दर के राज-पाट देके निहिचन्त होकर अराम के साथ रहे लगलन। 