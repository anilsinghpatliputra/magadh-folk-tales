---
slug: "/mft-raaja-mantri"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "धर्म कथा"
title: "राजा आउ मंत्री"
---
कोई गाँव में नरसिंघ नाम के एगो राजा हलन। उनकर सुभगाम के मंत्री हलक । राजा के मंत्री पर पूरा भरोसा हले। बाकि मंत्री के राजा पर न हले। एक दिन जब राजा सूतल हलन तो मंत्री उनका जान मार देलक आउ अपने राज-पाठ करे लगल। कुछ दिना के बाद मंत्री मर गेल। जम लोग ओकरा जमराज के पास ले गेलन। जमराज उनका घोड़ा जोनी में जलम देलन। ऊ घोड़ा के एगो सौदागर ले लेलक आउ सौदागर से राजा खरीद लेलक। 

राजा जब सवारी करे ला घोड़वा भीर गेलन, तो ऊ सिर नेवा लेलक। ई हाल देख राजा एकर कारन जाने ला पंडितन के बोलैलन। पंडित लोग कहलन कि ''ई घोड़ा तोरा परनाम करलक हे'' बाकि राजा के विसवास न भेल। ऊ एक दिन घोड़ा पर चढ़ के जंगल में सिकार करे गेलन। जाइते-जाइते राजा के पिआस लगल तो पानी खोजे लगलन। एगो कुटिया के नजीक गेलन, तो देखइत हथ कि उहाँ एगो पानी से भरल तलाब हे। कुटिया में एगो साधु जी हथ, जे एगो लड़का के गीता पढ़ा रहल हथ । 

पेड़ के पत्ता पर गीता के असलोक लिखल हल, आउ लइका इयाद करइत हले । घोड़ा ऊ पत्ता पर लिखल असलोक देखलक आउ तुरते मर गेल। सरग से विमान आयल, आउ ओकरा पर बइठ के ऊ चल गेल। एतने में राजा पानी पीके आवऽ हथ, तो मरल घोड़ा देख हथ। घोड़ा मरे के कारन जान के कुटिया में राजा बइठ गेलन, आउ अफसोस करे लगलन। साधुजी से घोड़ा के मरे के कारन पूछलन। साधु जी कहलन कि ई घोड़ा ऊ जलम में तोर मंत्री हलो। तोरा सुतले में जान मारके राज करे लगले हलो। एही से एकरा घोड़ा जोनी में जलम भेलै। ऊ तोरा चिन्हऽ हो, बाकि तूं ओकरा न चिन्ह हलो। ऊ पत्ता पर लिखल असलोक देख के मर गेलो, आउ स्वर्ग में चल गेलो। राजा ई सुन के घरे अयलन आउ गीता के असलोक पढ़े लगलन। कुछ दिन के बाद उनकर मृत्यु भेल, तो ओहू विमान पर चढ़ के स्वर्ग में चल गेलन। खिस्सा गेलो वन में, समझऽ अप्पन मन में। 
