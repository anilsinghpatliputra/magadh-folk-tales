---
slug: "/mft-phool-kumari"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "तोतवा के बेटी आउ फूलकुमारी"
---
एगो राजा के एगो बेटा आउ एगो बेटी हल। बेटी के दूगो सखी हल । एगो दाई के बेटी आउ एगो तोतवा के बेटी। तीनों सखी रोज घूमे जा हलन। राजा के बेटी के गोड़ दुखा गेल तो बइठे कहलन । एकरे पर दाई के बेटी कहलन कि हमरा कोई सींक से मार दे तो खून बहे लगे। फिन तोतवा के बेटी कहलक कि हमरा फूल से मार दे तो खून फेंक देवे। 

राजा के बेटा सुनलन तो सोचलन कि एकर परचोबा लेवे के चाहीं कि कइसे फूल से खून बहऽ हे । से ऊ एक रोज तोतवा के बेटी से सादी करे ला जिद रोप देलन। माय तइयार न हलथिन । तइयो बेटा के अन्न-पानी छोड़ देला पर बिआह करा देलन। राजा के बेटा तोतवा के बेटी भिरु सूते गेलन तो पहिले कोड़ा मारलन बाकि एगो खून-वून न निकलल । ऊ रोज दू कोड़ा मारे लगलन । तोतवा के बेटी दुबरा के लरेठा भे गेल। सास पूछलकथिन तो पुतोह बहाना कर देलक । 

एक रोज ऊ छिप के देखलन तो बेटा पुतोह के कोड़ा से मारइत हे, से माय कहकथिन कि अब का तोरा फूलवा रानी से बिआह होतवऽ ? ई बात बेटा के लग गेल आउ ऊ कपड़ा पेन्ह के घोड़ा पर सवार होयलन आउ फुलवा रानी के खोज में निकललन। 
जाइत-जाइत कई राज पार कर गेलन । फिन एगो बेसवा के राज में पहुँचलन । उहाँ एगो कोंकड़ा बिना पानी के नदी में नाव खेवइत हल। ओकरा पार हो गेलन तो आगे देखलन कि मोर रमायन पढ़इत हे, आउ सब चिरईं सुनइत हथ। फिनो आगे देखलन कि खम्भा पर बजार लगल हे। राजकुमार चलते जाइत हल कि बेसवा के नजर इनका पर परल। ऊ अप्पन नोकर से इनका बोलौलक आउ चौपड़ खेले ला ललकारलक । ऊ कहलक कि चौपड़ में हार जयबऽ तो कोल्हू में जोताय परतवऽ आउ जीत जयबऽ तो राज-पाट मिल जतवऽ । राजा चौपड़ में हार गेलन आउ कोल्हू में जोताय लगलन। उनकर दाढ़ी-मोंछ-नौह बढ़के बोका नियन हो गेलन। 

इहाँ तोतवा के बेटी के अगाह मालूम भेल कि राजा कहऊँ फँस गेलन हे । से ऊ सास से हुकुम लेके मरदानी भेस में घोड़ा पर चढ़ के आधा रात में घरे से निकल गेल आउ सास से कह देलक कि ई हाल केकरो से न कहिहऽ । जाइत-जाइत ओही बेसवा के राज में पहुँचल तो कोंकड़ा के नाव खेवइत देखलक । ओकरा पर पार होके रानी ओकर चार गोड़ तोड़ देलक आउ कहलक कि जब तक हम न लौटव तब तक तोरा अइसहीं नाव खेवे परत नऽ तो ओहू सब गोड़ तोड़ देवउ । कोंकड़ा बेचारा नाव खेवइत रहल। फिनो आगे मोर के रमायन पढ़इत देखलक तो ओकर एक पाँख तोड़ देलक आउ कहलक कि तुहूँ अइसहीं रमायन पढ़इत रहऽ। मारे डरे ऊ जोर से पढे़ लगल। फिनो खम्भा पर बजार लगल देखलक। सहर में जाइत हल कि बेसवा राजा ओकरा बोलौलक आउ रस्ता के हाल पूछलक तो राजकुमार बनल रानी सब हाल कह सुनौलक। तब बेसवा कहलक कि ई सब बात ठीक न होयत तो तोरा हम कोल्हू में जोतव आउ ठीक होयत तो हम तोर बस में होयव आउ कोल्हू में चलव । दूनो में कौल-करार पक्का हो गेल। 

राजकुमार (तोतवा के बेटी) बेसवा के लेके चलल आउ रस्ता में सब घटना के सच-सच देखा देलक । फिन बेसवा ही आन के अप्पन मरद के छोड़ौलक आउ ओकरा कोल्हू में जोत देलक । मरद के मोंछ-दाढ़ी-नौह कटवा के रूमाल में बान्ह लेलक । फिनो अप्पन रूप देखौलक आउ कहलक कि अप्पन माय से कहके अइली हे कि हम फुलवा रानी से सादी करव। ऊ बिआह हमरा बिना ना होतवऽ । से तोतवा के बेटी फिनो मरदभेस बनौलक आउ राजकुमार के साथ घोड़ा पर सवार होके फूलकुमारी के खोजे चलल । 

रस्ता में एगो कमखोराकी नाम के अदमी नोकरी खोजे जाइत मिलल । ऊ पलभर में मन-दू-मन गटक जा हल । राजा ओकरा अप्पन नोकर रख लेलन । फिनो आगे बढ़लन तो एगो कमडेग मिलल जे एक डेग में सात समुन्दर पार कर जा हल। ओहू नोकरी खोजइत हल। राजा ओकरो रख लेलन । अगाड़ी एगो कमनजर मिलल, जे टिल्ला पर से समुन्दर पार के चीज देख ले हल। राजा ओकरो नोकरी पर रख लेलन। फिनो एगो कमपेसाबी मिलल जेकर पेसाब से गाँव-के-गाँव बह जा हल। राजा ओकरो नोकर रख लेलन। ई तरी छवो आगे बढ़ल जाइत हलन, तो राजा कमनजर से कहलन कि फूलकुमारी के महल केतना दूर हे? ऊ पेड़ पर चढ़के देखलक तो कहलक कि अभी तीन समुन्दर पार हे । कमडेग कहलक कि सब हमर कान्हा पर बइठ जा । सबहे बइठलन तो कमडेग तीन डेग में फूलकुमारी के सहर में पहुँचा देलक। उहाँ के राजा के हुकुम हल कि जे सात समुंदर पार से मउर ला देत आउ हमर बनावल सब भात दाल खा जायत ओकरे से हम अप्पन बेटी फूलकुमारी से सादी कर देव। राजकुमार तइयार हो गेलन। कमडेग तुरते मउर ला देलक। राजा खाना के पहाड़ तइयार कर देलन तो कमखोराकी पल भर में चट कर गेल । फिनो माँगलक तो राजा समूचे राज के अनाज ला के धर देलन । कमखोराकी सब खा के कहलक कि आउ है तो दे दीहीं न तो भर पेट पानीये पिआ दीहीं। नोकर-चाकर पानी पिआवइत थक गेलन तो ऊ कुआँ तलाब सुखा देलक। फिन कम पेसाबी मूते लगल तो गाँव-गिराव दहे लगल। गंगाजी नियन नदी के धारा फूट गेल । 

सब तबाह हो गेलन तो राजा गोड़-हाथ पर के सब के मनौलन-जुलौलन । फिनो गोड़-हाथ पर के राजकुमार से कहलन कि अब अपने नोकर सब के मना कर देऊ, आउ फूलकुमारी से बिआह कर लेऊ । तनी देर आउ न रोकव तो हमर सब परजा दहा जयतन। राजकुमार सब नोकर के मना कर देलन । फिन चट मँड़वा-पट भतवान हो गेल। बिआह हो गेल आउ रोसगदी करा के राजकुमार तोतवा के बेटी आउ फूलकुमारी के साथे घरे अयलन । महल में अयलन तो मतारी बड़ी खुस होलथिन । कुछ दिन के बाद तोतवा के बेटी कहलक कि देखली न माय (सास) कि बेटा के सादी फूलकुमारी से करा देली ? एकरा पर राजकुमार कहलन कि तू ही का हमर बिआह करौलऽ हे ? फिन तोतवा के बेटी रूमाल से खोल के उनकर दाढ़ी-मोंछ-नौह देखा देलक आउ कहलक कि एकरा चीन्ह लऽ । राजकुमार लजा के मुँह फेर लेलन। एकरा बाद सब मिल-जुल के बढ़िया से रहे लगलन। 
