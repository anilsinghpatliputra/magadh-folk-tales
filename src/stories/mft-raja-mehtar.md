slug: "mft-raja-mehtar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "राजा के बेटा आउ मेहतर के बेटी"
---
आज से बड़ी दिन बीत गेल, दिल्ली, सहर में एगो भारी राजा रहऽ हलथी । राजा जी के बेटा बड़ी बढ़िया सुन्नर जवान हो गेलथिन हल। एक दिन ऊ सैर करे ला निकललन तो घूमते-घूमते बड़ी दूर के गाँव में चल गेलथिन। ऊ गाँव में का देखलन कि एगो मेहतर के बेटी अप्पन दुहारी पर खड़ा हे, जेकरा से बिजुली के समान अंजोर फैलल हेय । लड़की के देख के राजा के लइका तो ओहिजे बेहोस होके गिर गेलन । राजा के बेटा के ओइसन हालत देख के भीड़ लग गेल । 
जब राजा के बेटा के होस भेल तो कहे लगलन कि- हमरा के कछुओ न भेल। हमहूँ परेम बान से होइली घायल । हमर पिंजरा के सुगना के लगलई कठोर बान । दवा पर लगइली आस । ओही निकलिहँऽ बान । हमरा के ओही दरुआ पिलावऽ जेकरा कारन भेली हम घायल। 
 
एतना बेयान सुनते सब लोग जान गेलन कि राजा के बेटा मेहतर के बेटी पर आसिक हो गेलन हे । अब तो सब लोग समझावे लगलन कि- भाय, देखऽ तू तो राजा के बेटा ह5, ऊँच कुल के हऽ, आउ ई लड़की तो चान्डाल खानदान मेहतर के हेय । एकरा मोहब्बत में रउआ ना फँसूँ । देखूँ बाबू, ई धन, जवानी, मोहब्बत आउ मेहमान, चारों चार दिन के खातिर आवऽ हथन आउ फिन चल जा हथन। तूं केकर फेरा में हऽ । घरे चल जाऽ । मोहब्बत में वर्बाद मत होवऽ । ठीके कहल गेल हेय-  

*सब दिन न तोरिया फुलाई बाबू ।*
*सब घड़िआ ना सावन होई बाबू ।।*
*सब दिन ना जवनिया रहई बाबू ।* 
*सब दिन ना कोई जीअई बाबू ।।*
*मानी लेहूँ बतिया मोर बाबू ।*
*बाट जोहत मइया-बाबा तोर बाबू ।।*
*चली जा अब अप्पन घर बाबू ।* 
*मानी लेहूँ बतिया हमार बाबू ॥* 
*छोड़ि दऽ प्रेम के असरबा हो बाबू ।* 
*दुनियाँ कोई न होथी केकरो हो बाबू ।।* 

जब एतना बात लोग राजा के बेटा के समझौलन तबहियों उनकर समझ में कुच्छो न आयल आउ मोहब्बत में पड़ के ऊ फिर कहे लगलन कि अगर ऊ लड़की से हमर सादी न होत तो दुआरी पर हम अप्पन जान दे देव। अपनन्हीन जाके लड़की के माय-बाप से कह के सादी करा देऊँ । हमरा तो अइसन अनजान से परेम हो गेल हे कि फतिंगा जर-जर के मरइत हेय आउ दीया के कोई फिकिरे न करे हेय ! ई सुन के लड़की के माय-बाप के भिरू जाके कुछ लोग सब हाल कह देलन । मेहतर जाके राजा के बेटा के समझावे लगल कि सरकार अपने राजा के बेटा राजकुमार हियऽ । हम जात के मेहतर नरक उठावे ओला आउ झांडू चलावे ओला ही। अपने हमर बेटी से सादी करबऽ तो अपने के भी एही सब काम करे पड़तवऽ । तू जात-भाई से निकालल जयवऽ । ई तरह मेहतर बड़ी समझौलक बाकि राजा के बेटा के कुच्छो न समझ में आयल ।
 
आखिर में बेचारा मेहतर का करे ? दूनों के सादी कर देलक। फिर तो दूनो में एतना परेम हो गेल कि एक के बिना दोसर के रहले ना जाय । दूनो खूब मउज-मस्ती से रहे लगलन । रहते-रहते एक दिन राजा के बेटा के अप्पन घर के इयाद पड़ल। ऊ अप्पन अउरत से कहलन कि अब हम घर जायल चाहइत ही। माय-बाप से कहऽ कि तोर बिदाई कर देथुन । जब लड़की माय-बाप से कहलक तो खुसी-खुसी से खूब धन-दउलत, गहना वोगैरह देके मेहतर अप्पन बेटी-दमाद के विदा कर देलक । राजा के बेटा अप्पन अउरत के लेके घरे चल देलन । जब घर के नजीक पहुँचलन तो ऊ सोचे लगलन कि हम तनियक सुन्नरता देख के कुल के दीया बुता देली। गाँव के लोग आउ माय-बाप देख के का कहतन ? एह से तो अच्छा हे कि ई अउरत के मार के कुआँ में डाल देऊँ आउ सब माल लेके घरे चल जाऊँ ! जब राह में ऊ अउरत सूत गेल तब राजा के बेटा ओकर गला में छुरी मार के ओकरा कुआँ में डाल देलन आउ सब धन लेके घरे पहुँचलन। माय-बाप कहलथिन कि बेटा हमनी बड़ी दिन से तोर आसरा देखइत हली । बेटा कहलन कि हमरा एगो बड़ी भारी राजा हीं नोकरी लग गेल हल । उहईं हम काम करइत हिअऽ । आज छुट्टी लेके आयल हिअऽ । 

अब राजा के बेटा छोड़ के ऊ अउरत पर आवऽ । ऊ औरत कुआँ में गिरल तो ओकरा में एगो लकड़ी के कुंडा गिरल हल, ओकरे पकड़ के ऊ बइठ गेल। एगो राही पानी खींचे ला बाल्टी डललक तो ऊ अउरत डोरी पकड़ लेलक । ऊ इन्सान बेचारा अउरत के बाहर निकाल के हाल पूछलक तो अउरत अप्पन पति के निरदोस बता के कहलक कि हम अप्पन मरद साथे ससुरारी जाइत हली कि इहाँ पर चोर सब धन ले लेलन आउ हमरा मार के कुआँ में डाल देलन । हमर स्वामी जी के का कयलन से कोई पता न हेय । ऊ राही अउरत के नइहर पहुँचा देलन । तो बाप, मतारी पूछलथिन कि ई हाल तोर कइसे भेलवऽ ? बेटिया पति के निरदोस बता के रहगीर से जे हाल कहलक हल से ही सब कह सुनौलक । बाप-माय रो-कलप के संतोस कर लेलन आउ बेटी के दवा-दारू कराके भला-चंगा करा लेलन । 

एन्ने राजा के बेटा कुछ दिन ससुरारी के धन से खूब मौज उड़ौलक आउ खतम हो गेल तो फिनो सोचलन कि झूठ बोल के उहाँ से धन लावे के चाहीं । कहब कि अपने के लड़की के लड़का होल हे, से ई सोंच के ऊ ससुरार चललन । पहुँचलन तो दरवाजे पर अप्पन अउरत के खड़ा देखलन। देख के उनकर हवास गूम हो गेल । ऊ थरथर काँपे लगलन कि हमर अउरत तो सब कह देलक होत । अउरत ई हाल देख के कहलक कि अपने चिंता मत करूँ। हम माय-बाप से कुछो न कहली हे । ऊ रोज अपने ला भगवान जी से मिनती कर हथ । ई सुन के राजा के बेटा बड़ी लजयलन आउ पछतावे लगलन । 

अपन अउरत के कहे पर जब घर में गेलन तब सास-ससुर दउड़ के उनका छाती से लगा लेलन। भगवान के मना के उनखा खूब खातिर बात करे लगलन । राजा के बेटा आराम से कुछ दिन रहलन। फिनो एक दिन अप्पन अउरत से कहलन कि हमरा अप्पन वतन पर अब जाय के मन करइत हे । अउरत कहलक कि हमरा तो अपने के साथ जाय में कोई डर न हे बाकि अइसन न कि अपने तबरिये ओला हाल बीच जंगल में कर देउँ ? तब राजा के बेटा कहलन कि हमरा तोरा आउ भगवान के कसम हे। अब ओइसन भूल के भी ना होई । तब मेहतर के बेटी माय-बाप से रोकसदी माँगलक आउ माय-बाप खुसी के साथ धन-दौलत दे के विदा कर देलन । दूनो जाते-जाते जंगल में पहुँच गेलन तो राजा के बेटा के मन में फिनो पहिले के पाप जाग गेलक । ई सोंच के राजा के बेटा अप्पन अउरत के छुरी से गोद के फेंक देलन आउ सब समान लेके घरे चल देलन । 

ऊ अउरत तड़प-तड़प के चिल्लाइत हलक। एही बीच में संयोग से ओकरे गाँव के एगो दोसर मेहतर जाइत हलक। अवाज सुनके देखलक तो चीन्ह गेल। लड़किया से पूछलक कि तोर ई हाल कइसे भेल ? तो ऊ सब हाल सच-सच बता देलक । ऊ ओकरा घरे पहुँचा देलक। ओकर माय-बाप ओकरा सेवा कर के भला-चंगा कर देलक । अब राजा के बेटा के कोई नाम न लेलक, न ऊ लड़किया उहाँ जाय के नाम लेलक । ठीके कहल गेल हे कि कोई अनजान मरद से कोई लड़की के परेम न करे के चाही, न तो मेहतर के लड़की के तरह दुःख भोगे के पड़ी।