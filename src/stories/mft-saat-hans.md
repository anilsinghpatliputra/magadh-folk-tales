---
slug: "/mft-saat-hans"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "सात हंस"
---
एक ठो राजा हलै। ओकरा सिकार खेले के बड़ा सौख हलै । एक दिन सिकार खेलते-खेलते ऊ जंगल में रस्तवे भुला गेलै । रस्तावा खोजते - खोजते एगो झोपड़ी मिललै । ओकरा में एक ठो बुढ़िया बैठल हलै । ऊ जादूगरनी हलै । रजवा ओकरा से रस्ता पूछलकै । तब बुढ़िया बोललकै,  हाँ, हम तोरा रस्तावा बता देबो बाकि एक ठो बात पर। जब तूं हम्मर बतिया नऽ मनबऽ तो तूं जंगल में भूखे-पिआसे तड़प-तड़प के मर जयबऽ । 

रजवा बतिया पूछलकै- कउन बात बुढ़िया! बुढ़िया कहलकै कि हमरा एगो बेटी हकौ । जब तूं  ओकरा अप्पन रानी बनयबऽ तब तोरा जंगल से बाहर जाय के रास्ता बता देबो । 

रजवा बेचारा की करते हल ? बुढ़िया के बात मान लेलकै। तब बुढ़िया रजवा के रस्ता बता देलक। रजवा बुढ़िया के बेटिया के लेके अप्पन गाँव पहुचलै । उहाँ ऊ दूनो में सादी हो गेलै । 

रजवा के पहिलकी रनियाँ के आठ गो बुतरुन हलै सेकरा में सात बेटा आउ एक बेटी हलै । रजवा ओकरा बहुत चाहऽ हलै । रजवा सोचलकै कि ई सतेली माय है, भले नै बुतरुअन के तकलीफ देवे। येहे सोच के ओहनी ला जंगलवे में एक ठो महल बनवा देलकै । बुतरुअन उहाँ रहे लगलै आउ राजा दू-चार दिना पर देख जा हलै । नयकी रनिया ई सब के बारे में जान गेलै।
 
एक दिन रजवा सिकार खेले गेलै, तब ई रनिया चुपे-चाप ऊ महलवा में पहुँचलै । दूरिये से बुतरुअन देखैलकै कि हम्मर बाबू जी आ रहले हे। से हे से दउड़ के ओहनी ओकर नगीचे में अयलै । जइसहीं ओजा अयलै ओइसहीं ऊ जादू के जोर से सातहुन के हंस बनाके उड़ा देलकै, आउ हँसते-हँसते अप्पन महल पहुँच गेलै । 

रजवा के बेटिया एगो खिड़की पर बैठके सब देख रहले हल से ऊ रजकुमरिया सोचलकै कि अब इहाँ पर नऽ रहबै । ई सोच के ऊ तखनीये चल गेलै । जयते -जयते बहुत थक गेलै । ऊ वैसन जगह पहुँचले जहाँ एक ठो बहुत बड़ा महल बनल हलै । ऊ महलवा के भीतरे चल गेलै । उहाँ देखलकै कि एक जगुन भीतरे में सात ठो पलंग बिछल हलै । ऊ एक ठो पलंगवा पर जाके पड़ रहलै । 

ऊ अभी सुतलै भी नै हल कि सात ठो हँस खिड़किया पर फड़फड़यते-फड़फड़यते आके गिर गेलै । तब ओहनी सुन्दर राजकुमार बन गेलै । राजकुमरिया अप्पन भइवन के देख के चीन्ह गेलै । ऊ सब सातो भयवन बहिनी के देखके चीन्ह गेलै आउ खुस भेलै । आउ ऊ सब बहिनी से बोलकै कि जेतना जल्दी तूं इहाँ से भाग सकऽ हे, भाग जो । यहाँ पर सात ठो राक्षस रहऽ है । ऊ सब आवै होतवऽ । ऊ सब तोरा बचे नैऽ देतौ । हमनी थोड़े देर तक आदमी बनऽ हिअव आउ फिन हँस बन जा हियौ । तब रजकुमरिया पूछलकै कि तोहनी तब फिन अदमी बन सकऽ ही? तब भइवन सब बोललकै कि तूं इहाँ से सीधे जइहें, तोरा एक ठो झोपड़ी मिलतौ, ओकरा में एक ठो बुढ़िया बैठ के चरखा चलावऽ होतौ । तूं ओकरा से थोड़े से कतलाहा सुतवा माँग लिहें, आउ सात साल तक बिना हँसते-बोलले कपड़ा बीन के कमीज बनइहें। तब फिन हमनी ओकरा पेन्ह के अदमी बन जयबो । जदि तूं एकरा बीच में हँसमी चाहे बोलमीं तब एकर कुछो फल न होयतो। एतना कहके फिनो सब हँस बन गेलै, आउ जहाँ से अयले हल वहीं उड़ गेलै। 

तखनहीं ऊ रजकुमरिया उहवाँ से झोपड़ी के खोज में चल पड़लै । खोजते-खोजते झोपड़िया भिरू पहुँच गेलै । ऊ बुढ़िया से सब हाल कह देलकै । एकर बतिया सुन के बुढ़िया अप्पन कतलाहा सुतवा दे देलकै । रजकुमरिया एगो पेड़ के नीचे बइठ के कपड़ा बुन के कमीज बनावे लगलै । ऊ नै केकरो से बोलऽ हलै नऽ केकरो से हँसऽ हलै । कुछ दिना के बाद ऊ नगर के राज सिकार खेले ला अयलै । आउ देख के ऊ रजकुमरिया से पूछलकै कि तूं कउन हीं? तूं इहाँ की करहीं? रजकुमरिया कुछ नै जबाव देलकै । रजकुमरिया बड़ी सुन्नर हलै । ऊ रजवा ओकरा अप्पन रानी बनावे ला सोचलकै, से ओकरा महल में लयलकै आउ बड़ी धूम-धाम से सादी करलकै । 

रजवा के मइया बड़ी खच्चड़ हलै । ऊ रजकुमरिया के देख के मने-मने जर हलै । आउ कहलकै कि ई केकर बेटी हकै, नऽ बोलऽ हकै, नऽ हँसऽ हकै । ई रानी होवे लायक नै हे। 

कुछ दिन के बाद रजकुमरिया के एगो सुन्नर बेटा होलै । एक रात सूतल हलै, तो राजवा के मइया चुपके से बेटवा के नुका देलकै, आग राजकुमरिया के मुँहां में खून लगा देलकै। आउ मारे हो-हल्ला मचलकै आउ रजवा से कहलकै कि रनिया डायन हवऽ। ऊ अप्‍पन बुतरुआ के मार के खा गेलऊ हे। 

रजवा ओकर मुंहां में खून लगल देखके गुस्सा में आ गेलै। रजवा जल्लाद के बोला के राजकुमारिया के मार देवे ला आज्ञा देलकै। ई दिन सातवाँ साल के अन्तिम दिन हलै । सातो कमिजिया तैयार हो गेलै हल। जइसहीं जल्लादवा खतम करे गेलै, ओइसहीं सातो हँसा उड़ते-उड़ते आ गेलै,  आउ रजकुमरियाई सातो कमिज‍िया फेंक देलकै। सातो हंसवा पेन्ह के सुन्दर राजकुमार बन गेले। ऊ सब अप्‍पन बहिन के गला से लगा लेलकै। देख के जल्लदवा के बड़ी तज्‍जुब लगलै, आउ रजवा के बोला भेजलकै। ई सब बेतिया रनिया रजवा से कह देलक। ई सुनके रजवा बड़ी खुसी हो गेलै। रजवा के मइया के भी खुशी के ठेकाना नऽ रहलै । ऊ ओकर बुतरुआ के लाके दे देलकै, आउ अपन करनी पर माफी  मंगलकै । रजवा, रनिया आउ ओकर सातो भइवन सुख से रहे लगलै।  
