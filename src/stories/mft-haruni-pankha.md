---
slug: "mft-haruni-pankha"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "अप्पन किस्मत के कमाई"
---
एगो बादसाह के सात गो बेटी हले। एक दिन बादसाह अप्पन बेटी से पूछलन कि तोहनी केकर किस्मत से खा हें? सातो में छह बेटी कहलन कि बापजान, हम तोर किस्मत से खा ही, बाकि छोटकी बेटी कहलक कि हम अप्पन किसमत से खा ही। ई सुन के राजा के खीस बर गेल, आउ ऊ बेटी के घर से निकाल देलन। जायत खानी ओकर माय ओकर जूरा में एगो लाल बाँध देलक आउ डोली पर चढ़ा के एगो लौंड़ी के साथे जंगल में भेज देलक। जंगल में लौंड़ी आउ राजा के बेटी गरीब-गुजारी से रहे लगलन। ओकरा नेहयला भी कई दिन हो गेल । 

एक दिन एगो पासी ताड़ पर चढ़इत हल। राजकुमारी दासी से कहलन कि पसिया से कह कि दूगो खगड़ा गिरा देवे। पसिया ढेर मानी खगड़ा गिरा देलक । राजकुमारी ओकरे से अड़ोत करके नेहा लेलक। नेहायते खानी जुड़वा में से लाल गिरल। ई लाल ऊ दाई के देलक आउ कहलक कि तूं बजार में जाके एकरा बेच दे । सूई डोरा आउ फूल काढ़े के थोड़ा साज-समान ले-ले अइहें ! लौंड़ी जा के बजार में लाल बेच देलक आउ सूई-डोरा के साथ-साथ सब जरूरी समान लेले आयल, आउ राजकुमारी के दे देलक। राजकुमारी रोज गिलाफ पर आउ रूमाल पर फूल काढ़े लगल। दाई ओकरे बेच के रोज खाय के समान लावे लगल । ई तरह से राजकुमारी दाई के साथ रहे लगल आउ कमाई करके मजे में खाय लगल। जे फाजिल पैसा बचे ओकरा हिफाजत से ऊ जमा करे लगल।

कुछ दिना के बाद राजकुमारी अप्पन घर बनावे ला चाहलक । दूगो मजदूर लगा के ऊ दावा खनावे लगल मजदूर दावा खाने तो गइता छलक जाय । केतनो उपाय कयलक तो दावा न खोदाय राजकुमारी जाके देखलक तो ओहिजा सोना के ईंटा गड़ल हल से ऊ मजदूर के घरे जायला कह देलक। रात में ऊ अपने हाथ से सोना के ईंटा कबार लेलक । दोसर दिन दाई के बजार में ओकरा बेचे ला भेजलक । दाई सोना के ईंटा बेच के बड़ी मानी रोपेआ लवलक। राजकुमारी ढिंढोरा पिटा देलक कि जे मिस्त्री हम्मर सबसे बढ़िया मकान बनावत ओकरा से हम महल बनवायब। बहुत मिस्त्री अप्पन- अप्पन नकसा के साथ अयलन, बाकि केकरो नकसा पास न भेल। एगो पहचानल नियन राजमिस्त्री आयल जेकरा देख के राजकुमारी कहलन कि तूही फलाना जगह के बादसाह के महल बनौले हें? तो राजम‍िस्‍त्री कहलक कि हाँ! तो हम्मर महल ओकरो से अच्छा बने के चाहीं । राजमिस्‍त्री तैयार हो गेल, आउ महल बनावे लगल । राजकुमारी राजमिसत्री के कहे के मोताबिक सब समान जुटा देलक । कुछ दिन के बाद महल बनके तैयार हो गेल। खूब बढ़िया आउ सुन्नर!
 
एक दफे जब राजा तीरथ करे ला जाय लगलन तो अप्पन छवों बेटी से पूछलन कि तोहनी ला हम बाहर से का लयवो? छवो बेटी अप्पन-अप्पन फरमाइस राजा के लिखा देलन । राजा जंगल में छोटकी बेटी के पास गेलन आउ अप्पन दाई से ओकर फरमाइस पुछवलन। दाई जाके राजा से कहलन कि छोटकी माई कहइत हथिन कि उनका ला एगो *हारुनी पंखा* लेले अइथिन । राजा एकरो लिख के जात्रा पर निकल गेलन । तीरथ करके जब लौटे लगलन आउ जहाज पर सब समान लाद के बइठलन तो जहाज खुलबे न करे। ऊ जहाज के अइसन बात हल कि कोई मोसाफिर के कोई समान छूट जाय तो खुलबे न करे। से जहाज के हँकवताहर कहलन कि ? *केकरो कोई समान छूटल हे? ऊ जा के ले आवे !* तो केकरो इयादे न परे बाकि जहाज न खुलल । तो अंत में राजा के इयाद परल कि हम छोटकी बेटी ला *हारुनी पंखा* न लेली हे। से ऊ जहाज से उतर के *हारुनी पंखा*  खोजे लगलन त एने जहाज खुल गेल । राजा सगरो खोजे आउ कहे कि केकरो पास *हारुनी पंखा* हे तो हमरा दे दे। ओकरा हम मुँहमाँगा रुपेया देम। बाकि *हारुनी पंखा* हाली न मिलल । 

एगो अदमी राजा के बतौलक कि *हारुनी पंखा* इहाँ के बादसाह के पास हे। राजा बादसाह के पास गेलन आउ पंखा माँगलन। बादसाह कहलन कि हमरा पंखा बेचे ला तो न हे, बाकि अपने भी बादसाहे ही, तऽ हम अपने के पंखा दे देइत ही, काहे से कि जरूरत पड़े पर अपने इहाँ से भी हम कोई समान ले आयम। ई सब सोच-विचार के बादसाह राजा के *हारुनी पंखा*  दे देलन । राजा ऊ पंखा लेके अप्पन घरे लौटलन आउ दाई से ऊ पंखा के छोटकी बेटी के इहाँ भिजवा देलन। दाई जब *हारुनी पंखा* लेके छोटकी राजकुमारी ही पहुँचल, त ऊ नमाज पढ़इत हल, से ऊ खिरकी से पंखा गिरा के चल देलक। 

छोटकी राजकुमारी एक दिन गरमी से बेचैन हो रहल हल, तो अप्पन लौंड़ी से कहलक कि जल्दी कहीं से पंखा लावऽ । लौंड़ी घरे में खोजे लगल तो ओही *हारुनी पंखा* मिलल आउ राजकुमारी के जाके ऊ दे देलक। राजकुमारी हाँके लगल तो पंखा में से खूब खुसबूदार हवा निकले। पंखा घुमौते-घुमौते एक दफे उलटे घूम गेल, आउ तुरते उहाँ *हारुन* रसीद बादसाह पहुँच गेलन। बादसाह पूछलन कि हमरा तू काहे ला बोलौलऽ हे?   राजकुमारी कहलक कि हम काहे ला बोलअबवऽ? राजा कहलन कि तूही तो बोलयबे कयलऽ हे। राजकुमारी मनवे न करे। राजा रहस्‍य बतौलन कि पंखा के उलटा घूमौते हम आ जबवऽ । अब तो राजकुमारी के जब मन चाहे, उलटे पंखा घुमा के बादसाह के बोलावथ। धीरे-धीरे दूनो में परेम हो गेल । राजकुमारी आउ बादसाह हारुन रसीद में खूब मोहब्बत बढ़े लगल । 

से ई बात ओकर छवो बहिन जान गेलन आउ छोटकी राजकुमारी से डाह करे लगलन । एक दिन छवो राजकुमारी घरे से सीसा गूँड़ के छोटकी बहिन के पास पहुँचलन आउ कहलन कि बादसाह के बोलावऽ। पहले तो ऊ नाहीं-नाहीं कयलक बाकी अंत में चलाँकी से बोलावे ला तैयार भेल। एही बीच ऊ सब दासी से कहलन कि बड़ी गरमी हे, जरा पंखवा लावऽ, तो दासी ओही पंखा लौवलक। सीधे हौंकते-हौंकते ऊ पंखा के उलटे हँउक देलक तो बादसाह पहुँच गेलन। तब तलक एहनी छवो बहिनिन बादसाह ला बिछावन बिछा देलन हल, आउ ओकरा पर सीसा के बुकनी छिड़क के चद्दर बिछा देलन हल। बादसाह अयलन आउ गरमी में अंगरखा निकाल के बिछावन पर भद दे पड़ गेलन। फिन तो उनकर आधा पीठ सीसा से चीरा गेल। ऊ चिल्लाय लगलन कि जल्दी पंखा उलटा घुमाव। राजकुमारी पंखा उलटे घुमौलक आउ बादसाह अप्पन देस चल गेलन। उहाँ गेला पर उनकर काफी दावा-बीरो भेल। राजा मरइत-मरइत बचलन बाकि तइयो अइसन लगऽ हल कि उनकर बचे के कोई आसा न हे।
 
एन्ने छोटकी राजकुमारी केतनो उलटा पंखा घुमावथ, बाकि बादसाह न आवथ। एक दिन लचार होके राजकुमारी अप्पन लौंड़ी के साथ बादसाह के खोज में निकलल । जाइत-जाइत साँझ हो गेल तो एगो पेड़ के नीचे ठहर गेलन। ऊ पेड़ पर एगो हँस आउ हँसनी के जोड़ा रहऽ हल। रात में हँसनी पूछलक कि अब हारुन के बादसाह के का हाल हे, तो हंस बोलल कि अभियो बचे के कोई उम्मीद नऽ हे। हंसन बोलल कि ऊ कइसे बचतन? हंस कहलक कि एकरा से तोरा का मतलब हे? हंसनी के जिद्द रोप देला पर हंस कहलक कि हमनी के विस्टा ले जाके कोई बेकती उनका उबटन के तरह लगा के गरम पानी से नेहा देत, तो राजा बच जयतन। राजकुमारी ई बतिया सुनइत हल। बिहान हो गेला पर ऊ दासी के घरे भेज देलक आउ अपने हंस-हंसनी के विस्टा ले के फकीरिन के भेस में हारुन बादसाह के पास पहुँचलन। राजा के किला के बाहर उनकर दासी पानी भरइत हले, जहाँ जा के फकीरिन पानी माँगलक । दासी पानी न देलक आउ कहलक कि बादसाह मरल जाइत हथ, उनकरे नेहावे ला हम जल्दी पानी ले ले जाइत ही। फकीरिन कहलक कि हमरा पानी पिया दे । हम बादसाह के ठीक कर देम ! दासी कहलक कि बड़े-बड़े बइद-हकीम हार गेलन तऽ तूं ठीक करे चलले हें, जो-जो ! आउ ई कहके दासी बादसाह के पास चल गेल, आउ सब हाल सुनौलक। ई सुन के बादसाह फकीरिन के तुरत बोलौलक, आउ अच्छा-अच्छा खाना खिलौलक आउ पानी पीये ला देलक । 

निहचिंत हो गेला पर बादसाह पूछलक कि अपने के का का इलाज हे ? ई सुनला पर फकीरिन हँस के विस्टा के सुसुम पानी में घोर के बादसाह के दिन में तीन बार उबटन के तरह लगौलक । बादसाह एके दिन में ठीक हो गेलन, आउ कहलन कि तोर जे इच्छा हे से माँगऽ । फकीरिन तीन चीज माँगलक- छापा रूमाल, राजा के अँगूठी आउ पानदान । राजा ई सब छोड़ के रुपेआ-पैसा देल चाहलन बाकि ऊ कुछो न लेलक । अंत में राजा ओकरा ई सब चीज देके विदा कयलन । राजकुमारी तीनों चीज ले के अप्पन घरे आ गेलन । 
राजकुमारी घर-दुआर साफ-सुथरा कराके *हारुन पंखा* के उलटे घुमा के हौंकलन, तो बादसाह खीस में नंगे तलवार लेले पहुँचलन। गुस्सा में बोललन कि ''तूं मुझको काहे को बुलाया है? जान मारने के फेरा में तूं है?'’  लड़की कहलक कि ''हम तोरा जान मारे के बजाय तोर जान बचउली हे !'' राजा कहलन कि एकर सबूत? राजकुमारी बोललन कि हम अपने के पास जाके दाई से पानी मँगली, फिनो अपने बोलौली, आउ खाना-पीना देली। बाद में हम दवा से अच्छा कइलीं। राजा कहलन कि ई सब झूठ हे, तो राजकुमारी छापा रूमाल देखा देलन, आउ अंत में राजा के अँगूठी आउ पानदान भी देखा देलन, तो बादसाह के बिसवास हो गेल। बादसाह अफसोस करे लगलन कि हम काहे नंगे तलवार लेके अइली आउ गुस्सा में बोलली आठ ओकरे सामने ऊ तलवार तोड़ के फेंक देलन। राजकुमारी बादसाह से कहलन कि अब हमनी के सादी कर लेवे के चाहीं । झट-पट सादी के तैयारी भे गेल। लड़की अप्पन बापजान के महल तक फरस बिछा देलक, आउ बाप जान के पास उहें आवे ला समाचार भेजलक । बाप जान लड़की से सब हाल पूछलन, तो लड़की कहलक कि ई घड़ी कुछ न पूछ । हारुन रसीद बादसाह आउ राजकुमारी के सादी हो गेल। सादी हो गेला के बाद लड़की अप्पन बाप से पूछलक- बापजान, अब बतावऽ कि कउन केकर किस्मत से खा हे?  बापजान चुप रह गेलन। 