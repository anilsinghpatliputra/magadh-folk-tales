---
slug: "mft-murakh-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "मूरख राजा"
---
एगो बाबा जी हलन। ऊ तीन भाई हलन। तीनो महामूरुख हलन। तनिको पढ़े-लिखे से  मतलब न हल। बड़का भाई के सादी होयल हल, से एक दिन उनकर मेहराररू कहलन कि कहीं बाहर जा के कमा-खा गन। तब बाबाजी एगो राजाजी के पास गेलन आउ राजा जी से कहलन कि कुछ पूजा पाठ करे के नोकरी दिहीं जे से हम्मर पेट चले। राजा कहलन कि हम्मर ठकुरबाड़ी में पूजा करीं, दस रुपेया आउ खाना-पीना महिनवारी मिलतवऽ । बाबाजी सोचलन कि हम पढ़ल-लिखल तो ही नऽ, पूजा-पाठ कइसे करब? फिनो एगो उपाय सोच के जाप के रट लगावे लगलन । ऊ 'जाप-जाप-जाप' के खाली रट लगाव हलन। 

तब फिनो बाबा जी के मँझिला भाई के उनकर भउजाई कहीं कमाय-खाय ला भेजलन। ऊ भी हुआँ से चल के ओही राजा के पास पहुँचलन। अप्पन उजूर सुनौलन कि हमरो कुछ खाय-पीय के नोकरी देती हल। राजा कहलन कि जा के ठकुरवाड़ी में पूजा-पाठ कर, उहाँ आउ ब्रह्मण पूजा-पाठ करइत हथ। दस रुपेया महीना आउ खाना-पीना मिलतवऽ। एतना सुन के ऊ भी ठकुरवाड़ी में चल गेलन आउ अप्पन भाई के पूजा करइत देखलन आउ सुनलन कि जाप-जाप करइत हथ । तो ई नेहा के 'जप-जपा' के रट लगावे लगलन । ई तरी रोज अपना काम करे लगलन।
 
कुछ दिन के बाद छोटका भाई के भी भउजाई भेज देलन । ऊ भी राजा के पास आन के नोकरी माँगलन । उनका भी ठकुरवाड़ी में दस रुपेया महीना आउ खाना-पीना पर नोकरी पूजा करे ला लग गेल। ई कुछ चलाँक हलन से कहलन कि हमनी तीनों भाई अनपढ़ ही, देखीं, ऊ सब भाई पूजा-पाठ में का कहऽ हथ?  उहाँ देखलन तो बड़का भाई 'जाप-जाप' आउ मँझिला भाई 'जप-जपा' करइत हथ। देख के सोचलन कि राजा एहनी के देख लेवे तो बिना पिटाई के खैरियत न हे। मुफत में पइसा कमा रहलन हे। एहनी के जै घड़ी निबहइत हे, तै घड़ी निभ जायए एही में गनीमत है ! ई सोंच के ऊ रट लगौलन कि 'जै घड़ी निबहे, तै घड़ी- जै घड़ी निबहे तै घड़ी'। ई तरह से तीनों भाई नोकरी करे लगलन, आउ दस-दस रुपेया के हिसाब से तीस रुपेया महीना घरे आवे लगल। मूरुख राजा के राज़ में अइसने काम होव हे । ओकर मूरुख से मूरुख भी ठग ले हे।