---
slug: "/mft-inner-dubbu"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "पड़िआइन के पुतोह"
---
एगो गाँव में एगो पाँडे आउ पड़िआइन रह हलन। उनका खाली एगो बेटी हल । बड़ी दिन तक कोई बेटा न भेल। पाँड़े रोज आलसी के तरह सूतल रहथ । ढेर मानी दिन उठ जाय तइयो ऊ  न उठथ। एक दिन पड़िआइन कहलन कि तोरा बेटा का होतवऽ । सबरे उठऽ हइये नऽ, घूमऽ फिरऽ हइये नऽ । 

से एक दिन पाँड़े जी खूब तड़के उठलन आउ नेहा धोवा के चलल आवइत हलन। राह में एगो महात्मा खड़ाऊँ पर चढ़ल जाइत हलन । पाँड़े के सबेरे देखलन तो पूछलन कि तू ई घड़ी कहाँ जाइत हें। पाँडे जी कहलन कि हमरा कोई बेटा नऽ हे । ओही ला जाइत ही । महात्मा जी कहलन कि ई मट्टी ले, जो आउ अप्पन मेहरारू के कान में डाल दे। पाड़े अइसने कयलन आउ उनकर अउरत के गरभ रह गेल। 

नौ महीना के बाद  पाँडे जी के एगो बेटा पैदा लेलक । ऊ लइका रोज एक जौ बढ़े। थोड़ ही दिन में सैयान हो गेल । पड़िआइन चाहलन कि अप्पन दूनो संतान के एके घर में सादी कर दीहीं। बाकि लड़कावा गोलावट सादी करे ला तइयारे न होवे। अंत में माय के जिद्द रोप देला पर बेटा सादी करे ला तइयार हो गेल। एके घर में सादी ठीक हो गेल । 

पहिले पड़‍िआइन के बेटी के बराती आयल । सादी-उदी हो गेल। बेटा के बराती जाय के तइयारी भेल तो नहछूर के पहिले बेटवा कहलक कि हमरा बडी़ गरमी लगइत हे। मना कयला पर भी ऊ न मानल आउ लोटा-डोरी लेके बाहर कुआँ पर नेहाय चल गेल। उहाँ जा के लोटा डोरी कुँआ पर रख देलक आउ अपने ओकरा में कूद गेल । 

एने बराती के जाय में कुबेर होय लगल से खोजाहट भेल। लोग कुआँ पर गेलन तो देखइत हथ कि ऊ ऊभ-डूब करइत हथ । उनका निकालल गेल । लोग उनका '' इनरडुब्बू '' कहे लगलन। इनरडुब्बू के बराती गेल । सादी-विआह भे गेल। बराती लौटे लगल तो इनरडुब्बू के सास-ससुर कहलन कि दमाद थोड़े दिन रह के जयतन, से उनका विदाई न भेल। 

रात में इनरडुब्बू के कोहबर मिलल। उहाँ सूतल हलन तो, उनकर कनेयाँ आन के अइसन मरलन कि मर गेलन । अन्हारे घर में सोर मचल । लोग सोचलन कि मर गेल तो अब चुपचाप सतगत कर देवे के चाहीं । से बिना हल्ला-हुसरत के इनरडुब्बू के चिरारी पर ले जाके जला देल गेल । 

जब कुछ दिन भेल तो इनरडुब्बू के मतारी इहाँ सोच में पड़ल। पाँड़े के खोपसाना देके भेजलन । पाँडे़ समधिआना पहुँचलन तो पहिले लोग आना-कानी कयलन बाकि फिनों बता देलन। बेटा के मरे के हाल सुन के पाँड़े छाती में मुक्का मार के गिर गेलन । कइसहूँ होस में लावल गेलन तो कहलन कि जल्दी हम्मर बाबू के चिता देखावऽ । समधी उनका ले जाके चिता देखवलन । उहां भी ऊ छाती में मुक्का मार के बेहोस हो गेलन। लोग होस करके लावे लगलन तइयो ऊ घूर-घूर के ताकइत जाय। 

जब सब लोग आगे बढ़ गेलन तो फिनों ऊ घूम के चिंता देने देखलन तऽ देखइत हथ कि उनकर इनरडुब्बू बेटा चिता से उठ के खड़ा होयलन है । पाँडे दउग के छाती से लगा के कहलन कि तूं जल्दी दउग के माय भिजुन चल जा । बेटा माय भिजुन अप्पन घरे आ गेलन । पाँड़े समधी से कहलन कि अब तो जे होवे ला हल से होइये गेल बाकि रोसगद्दी हो जाय के चाहीं । समधी तइयार हो गेलन । बेटी के रोसगद्दी करा देलन । 

पाँड़े पुतोह के लेके घरे आ गेलन । इहाँ पड़िआइन पहिले बेटा के आउ फिन पुतोह देखके खुश भे गेलन । कहलन कि आज हम पुतोह के बनावल खाना खायब से पुतोह के रसोई बनावे ला कहल गेल ।
 
पुतोह खाना बनावे लगलन। जोर से पेसाब लगल तो चुल्हा में मूत देलन । आग बुत गेल । पखाना भी लग गेल तो छीपा में पखाना कर के कोठी तर फेंक देलन । हाँड़ी में जूठा लगल हल । सितुहा नऽ मिलल तो दाँत से खखोरलन आउ चुपचाप बइठल हलन । सास अलथिन तो पूछलन कि बइठल काहे हे । तऽ ऊ बतौलन कि जोर से पेशाब लगल से चूल्हवे में मूत देलिअइ तो अगिये बुता गेलइ हे । सास कपार ठोक के फिनो सब इन्तजाम कयलन । 

खायला बनल आउ सास के परोसा के खाय ला मिलल । सास देखलन कि छीपा में मसाला नियन पीयर कउची तो लगल हे। पूछलन तो पुतोह बोललन कि पेसाब के बाद जोर से दीसा लगल हल । हग के छिपवे में कोठी तर फेंक देली हल। बुझाइत हे कि ओही छिपवा में खइया कढ़ा गेल हे । 

सास ई सब करतूत देख-सुन के कुपुत हो गेलन। बेटा से सब हाल कहलन । बेटा सुन के कहलथिन कि पुतोह के हाथ के खा के तिरपित हो गेले नऽ । अब ई कहऽ कि तूं बेटा चाहइत हैं कि पुतोह ?  माय कहलन कि बेटा । इनरडुब्बू एगो तेज तलवार से मेहरारू के सात टुकड़की कर देलक आउ सात गो महर में बंद करके सात गो अदमी पर अप्पन ससुरारी भेज देलन । 

ससुरारी में सातो बेगार आन के महर रख देलन आउ तुरते भाग गेलन । इहाँ महर खोल के देखल गेल तो बेटी के सात टुकड़ी करके सब महर में भरल हे । इहाँ बदला लेबे के राय से समधी इनरडुब्बू के इहाँ उनकर बहिन के रोसगद्दी ला गेलन बाकि पाँड़े दिन नऽ धयलन । इनरडुब्बू कहलन कि हमनी दूगो भाई-बहिन ही । नऽ हम अब सादी करम नऽ अप्पन बहिन के रोसगद्दी करम। आज से हमनी दूनो भाई-बहिन बिना विआहे के रहम आउ माय-बाप के सेवा करम । 