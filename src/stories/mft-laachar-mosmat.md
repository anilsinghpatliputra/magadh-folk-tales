---
slug: "mft-laachar-mosmat"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "मसमात के लचारी"
---
ढेर दिन पहिले एगो मसमात हल। एक दफे भगवान जी (जमींदार जी) के लड़का के सादी होइत हल। तब गोहुम पीसे ला घरे-घर बॉटल जाइत हल। भगवान जी मसमात के दू पसेरी गोहुम देलन आउ सब के पीसे ला एकेक पसेरी गोहुम देलन। सब कोई एक-एक पसेरी गोहुम पीस-पास के दे देलन । मसमात अभी गोहुम पीस के न देलक हल काहे से कि ओकरा हीं घामा न उगऽ हल। तब सब लोग सलाह देलथिन कि कहऽ - '’हमरा हीं घामा उगे भगवान, हम तोरा कुछ देबवऊ !'' ऊ अइसहीं कहलक आउ घामा उग गेल । ऊ आँटा पीस के भगवान जी हीं दे देलक। दोसर दिन भगवान जी ओकरा हीं गेलथिन । तब मसमात कहलक कि दोसर दिन आवऽ, आज लीपल-पोतल नऽ हे। दोसर दिन घर लीप-पोत के मसमात दूसर अदमी हीं चल गेल, एतने में भगवान जी ओकर घरे गेलन, आउ मसमात के उहाँ न देखलन । तब भगवान जी खिसिया गेलन, आउ ओकर कोना में मूत देलन। उहाँ कुचकुच हरिअर गेन्हारी साग जम गेल । 

मसमात टोला परोसा से पूछलक कि ''सगिया बड़ी अच्छा हे, एकरा कच्चे खाईं कि सींझा के खाईं?'’ सब कहलथिन कि ''तोर अंगना में हउ, तू जइसे खो !'' ऊ मसमात बेचारी साग के पका के खा गेल। ओही साग से ओकरा एगो लड़का जनम लेलक । लड़का बड़ा अच्छा हल । ऊ जने जाय तने अलगे खड़ा होके टुकुर-टुकुर देखइत रहे । ऊ स्कूल में पढ़े जाय, तो उहऊँ खाली बइठल रहे। 

एक रोज ऊ लड़कन के गुल्ली-डंटा खेलइत देखलक, तो घरे आन के कहलक कि ''माय हमरो 'गुल्ली-डंटा' ले दे, हमहूँ खेलम।'' ओकर माय कहलक कि नऽ बाबू, तू तो टुअर-टापर लइका हें, से तोरा कोई मार देतउ, तो हम अकेले का करबउ? लइका के जिद्द करे पर माय गुल्ली-डंटा ले देलक। ओहू खेले गेल तो खेलहीं न आवे । तब सब लइकन अप्पन समाज से ओकरा भगा देलक । ऊ बेचारा रोइत चल गेल। घर आन के माय से अपन बाप के खोजे ला पूछलक । माय कहलक कि ''ए बाबू, हम तोरा बाप के का बतइअऊ? हम गेन्हारी के साग खइलीवऽ हल, ओकरे से तोरा जनम होलवऽ हल। आउ फिनू कहलक कि ''भगवान जी के लौंड़ी से पूछिहंऽ कि हम्मर कउन बाप हथ?'’

ऊ लइका राजदरबार में चलल, उहाँ लौंड़ी पानी भरे आवइत हल। ऊ ओकर गगरी फोड़ देलक आउ बाप के बारे में पूछलक। तब राजा हीं जाके लौंड़ी सब बात कहलक। राजा लइकवा के बोलावे ला लौंडिया के भेजलन। लइकवा भगवान जी भिर गेल, आउ ऊ बता देलथिन कि जे गावइत हथुन ओही तोर बाबू जी हथुन। लइका जा के उनकर जाँघ पर बइठ गेल । ऊ अदमी पूछलक कि तू के हें? लड़का बोलल कि हम तोर बेटा हिवऽ । ऊ अदमी ओकरा ले जाके बजार में मिठाई-उठाई खिलौलक आउ रहे लगल । कुछे दिना के बाद मतारी के खोजे निकलल, तो रस्ता में ओकर तीर (नदी के किनारा) मिल गेल। एगो अहरा पार करइत हल, से ओही अहरा में लइका बेचारा डूब के मर गेल। मसमात फिनू अकेले रह गेल ।