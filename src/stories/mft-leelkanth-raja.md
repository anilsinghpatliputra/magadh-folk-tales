---
slug: "/mft-leelkanth-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "लीलकंठ राजा"
---
एगो राजा-रानी हलन। उनका कोई लड़का फड़का नऽ हल। ढेर दिन के बाद एगो लड़का होयल । ओकर नाम लीलकंठ पड़ गेल। पंडी जी पतरा देखइत खनी कहलन कि जब एकर बिआह होयत आउ कोहवर में जायत तब उहँई पलंग पर मर जायत। से राजा ओही दिन कहलन कि एकर बिआह नऽ करव तो कइसे मरत। जब लड़कवा जवान हो गेल तऽ रानी कहलन कि हम लड़का के बिआह करब । राजा बहुत मना कयलन बाकि रानी नऽ मानलन। लड़का के विआह होयल आउ कोहबर में जाय के पहिले ऊ कहलक कि जब हम मरब ते हमरा जरीहऽ-उरीहऽ नऽ । अइसहीं जाके ठठरी पर चिरारी में रख दीहऽ। कोहवर में जब लड़का पलंग पर सूतल तो सुतले रह गेल। रानी पिपकारा करे लगलन । राजा अप्पन लड़का के बाँस के ठठरी बनवलन आउ अइसहीं जाके मुरदघटिया पर रखवा देलन । इहाँ रानी अप्पन पुतोहू के अछरंग लगवलन कि तूं कुलच्छन हेयँ तब नऽ हम्मर बेटा मर गेलऽ से रानी ओकरा बड़ी तकलीफ देवे लगल । बेचारी का कर सकऽ हल। कइसहूँ दुख तकलीफ सह के रहइत हल। 

एक दिन एगो गोबरचुन्नी आन के राजा से कहलक कि लीलकंठ राजा के हम चिरारी पर घुरइत-फिरइत देखली हे, बाकि कोई अदमी जन नऽ रहे तब। एकरे पर लीलकंठ के अउरत कहलक कि ई तो मजाक बुझाइत हे। फिन गोबरचुन्नी कहलक कि जा के देखहुन, का तो हम झूठो कहइत हिवऽ । रानी ओही जगह जाके एगो पीपर के खोड़रा में छुपके बइठ गेलन । देखइत हथ कि दूगो परी दू परात मिठाई लेके अयलन आउ लीलकंठ घुरइत-फिरइत हथ। जब परी लोग अयलन तो खटिया पर बइठ गेलन, फिन लीलकंठ पूछलन कि दू गो परात में मिठाई काहे लागी लवलऽ हे? एकरे पर परी लोग कहलन कि एगो तोहर अउरत हथुन, ओही लागी लवली हे । ऊ पीपर के खोड़रा में लुकायल हथुन। जाके लीलकंठ राजा देखइत हथ कि ठीके में नऽ ऊ बइठल हथ । पूछलन कि तूं इहवाँ काहे ला अयलऽ हे ? कउन दुख तकलीफ भेल ? रानी कहलन कि हमरा बड़ी दुख तकलीफ हे। अपने के माय हमरा खाय-पीय लागी भी नऽ देथ। राजा से सबहे दुखड़ा कह सुनवलन । राजा कहलन तूं घरे जा। हम रोज तोरा खाय-पीय ला ऊहईं कोठरी में पहुँचा देबव । रानी घरे चल अयलनऽ। 

राजा लीलकंठ रोज रानी के खाय-पीय ला रात के रात पहुँचा देथ । ऊ दूनो ऐस-मौज रात भर करथ आउ भोर में चल जाथ । रोज-के-रोज पान खा के दुहारी के केवाड़ी पर पान के पीक फेंक देथ। राजा के माय ई सब देख के अछरंग लगावे लगलन कि राड़ी कउन के ना कउन के संगे बोला के रहऽ हेय । ऊ बेचारी चुपचाप सुनइत रहे। जब रानी के गरभ रह गेल तब रानी के सास आउ ओरहाना देवे लगलन कि कइसन कुरहनी आयल कि हम्मर खनदान के भी नसले हेय । ऊ रोज थू-थू करथ । 

जब नौवाँ महीना बीतल आउ लइका पैदा होवे ला होयल तो इन्द्र महाराज इन्द्रासन से परी के चमइन बोलावे ला भेजलन। ओही चमइन आन के नार-पुरइन कटलक । जब लीलकंठ राजा के माय देखलन कि लड़का के नार-पुरइन कट गेल तो खूब कोहराम मचवलन। एकरे पर चमइन कहलक कि काहे ला एतना करइत हें। अपने के बेटा तो रोज आवऽ हथ । रानी सुनलन तो कहलन कि अगे चमइनियाँ राड़ी, हमरा से तूं ठठा करइत हेय। हम्मर बेटा मर गेल हेय तऽ आवत कहवाँ से? चमइन कहल कि अपने के बेटा लीलकंठ राजा इन्द्रासन के तबलची हथ। अगर अपने नऽ पतिआइत हिया] तऽ आज देख लेव। लीलकंठ के माय आज रात के देखलक कि ठीके में हम्मर बेटा आवऽ हथ। माय जा के बेटा के भर अँकवार पकड़ लेलन। तो लीलकंठ राजा कहलन कि हम तोहर बेटा अब नऽ हियउ। हम्मर बेटा के ही तूं अप्पन बेटा समझ। 

एक दिन लीलकंठ राजा अप्पन अउरत से कहलन कि हमरा रखे के मन हवऽ तो जउन दिन लड़का के छठीहार होयत ओही दिन इन्द्रासन के परी लोग आउ इन्द्र महाराज अवतन। तूं लड़का के खूब चुट्टी काट के रोवइहँऽ । जब लड़का रोवत तो इन्द्र महराज कहतथुन कि लड़का काहे ला रोवइत हे। एकरे पर तूं कहिहऽ कि लड़का अप्पन बाप लागी रोवइत हे। इहें तरह से जब तीन बार करवऽ तो इन्द्र महराज कहतथुन कि एकर बाप कहवाँ हथुन। तो सभे कहतथुन कि एही लीलकंठ राजा हथ । तब एकरे पर इन्द्र महराज खुश होके हमरा रहे लागी कह देथुन। तब हम ओही दिन से तोरा साथे रहे लगवऽ। 

जब छठीहार के दिन आयल तो इन्द्र महाराज आउ बहुत मानी परी लोग दान-दहेज लेके अयलन। इहाँ भी खाय-पीय ला सगरो नेवता चल गेल हलऽ। से सभे लोग अयलन। खूब धूम-धाम से छठीहार मनावल गेल। लीलकंठ महाराज के कहे मोताबिक रानी लड़का के चुट्टी काटे लगलन तो लड़का रोवे लगल। एकरे पर इन्द्र महराज कहलन कि लड़का काहे ला रोवइत हे? एकरे पर रानी कहलन कि लड़का अप्पन बाप लागी रोवइत हे। इन्द्र महराज कहलन कि लड़का के बाप केने हे? परी लोग कहलन कि ई का लीलकंठ राजा एकर बाप हथ। इन्द्र महाराज लीलकंठ राजा के रानी आउ लड़का के साथे रहे ला हुकुम दे देलन। ओही दिन से लीलकंठ राजा अप्पन माय-बाप आउ रानी के साथ मजे में रहे लगलन।