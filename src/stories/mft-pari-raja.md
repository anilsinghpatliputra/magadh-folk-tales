---
slug: "mft-pari-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "परी आउ राजा"
---
एगो राजा के लाल नाम के लड़का हल । उनकर माय बेटा के बिआह करे खातिर नउवा-ब्रह्मण के पेठौलन । लड़की के लेखा-जोखा न बइठइत हल। से नउवा-ब्रह्मण एगो नदी किनारे बइठ के भोजन कैलन आउ खाके खोना नदी में बीग देलन । नदी के दोसर दने भी एगो लड़का खोजे नउवा-ब्रह्मण आके बइठलन आउ खा-पी के खोना नदी में फेंक देलन । एहनी के खोना नदी के पानी में नाँचे लगल तो लड़का तरफ ओलन पूछलन कि का बात हे कि तोर खोना पानी में नाचइत हे। तब ओहनी कहलन कि हमनी सब लाल नाम के लड़का खोजे चलली हे। फिन ओहनी दूनो दने के लोग सादी ठीक कर देलन आउ सब छेका-बरतुहारी हो गेल। 

कुछ दिन के बाद तिलक परल आउ सादी हो गेल। सादी में दुनिया भर के राजा पहुँचलन । सादी के बाद कोहबर मिलल । ऊ बराती में ढेर-सिन परी भी आयल हलन। जब राजा के बेटा अकेले कोहबर में गेलन तो सब परी मिल के राजा के लड़का के उड़ा ले गेलन आउ एगो जंगल में पार देलन । जब रानी कोहबर में गेलन तब बड़ी बिलख के रोवे लगलन । सब कोई सोचे लगलन कि लड़की काहे रोइत हे। लौंड़ी पूछे गेल कि काहे रोइत हँ ? तब ऊ कहलक कि राजा पलंग सहिते नऽ हथ । बराती में हलचल फैल गेल । तबो सब लड़की के कसूर बतौलन आउ कहलन कि हम लड़की के रोसगदी करा के ले जायम । लड़की कहलक कि हम बारह बरस सदावर्त बाँटब तब ससुरार जायम। बराती लौट गेल आउ लड़की ऐगो कोठरी में रह के सदावर्त बाँटे लगल। 

एक समय के बात है कि दूगो रहगीर ओही जंगल से आवइत हलन तो देखइत हथ कि एगो राजा खूब बढ़िया पलंग पर सूतल हथ । चार गो परी राजा के खटिया के पउवा पर बइठल हे । परी के जब मन होवे तो राजा के जिया दे आउ जब मन होवे तो मार दे। जब मारे के मन हो तो गोड़थारी के बलिस्ता सिरहाना कर देबे, आउ जिआवे के मन होवे तो सिरहाना के बलिस्ता गोड़थारी कर देवे। रहगीर एगो झाड़ी में बइठ के ई सब देखइत हल। रहगीर के जाइत-जाइत रस्ते में बेर डूब गेल । ओहनी दूनो रहगीर सोचलन कि जहाँ सदावर्त बटइत हे, उहें रह जायब आउ सबेरे चल जायब। ओहनी रात के उहईं रह गेलन आउ बतिआइत हथ कि आज तक अइसन न देखली हल कि सिरहाना के बलिस्ता गोड़थारी आठ गोड़थारी के बलिस्ता सिरहाना कर देवे से अदमी मरऽ हे आउ जी जा हे । 

ओहनी के बतिआइत रानी सुन लेलन आउ फिनो पूछलन कि तोहनी का-का बतिआइत हले? हमरो देखा दऽ तो हम तोरा आधा राज-पाट दे देबवऽ । तब रहगीर रानी के लेके जंगल में गेलन । देखइत हथ कि चारों परी पलंग के चारो पउवा पर बइठल हथ । एहनी एही बबूरबन्ना में लुका गेलन । लड़की देखलक कि परी लोग राजा के लड़का के खूब मिठाई खिलौलन आउ मार के चल गेलन । तब रानी राजा भिर गेलन आउ जीआ के कहलन कि अब हम तोरे भिर रहबव । राजा कहलन कि तोरा सब परी मार देथुन, से तू चल जा । तब रानी उनकर बात मान के दूसर जंगल में छिप गेलन । रहगीर अप्पन घरे चल गेलन। 

फिन चारो परियन जुटलन आउ पूछलन कि ए राजा, एहिजा कोई मनुस बुझा हवऽ, महँक आ रहल हे । राजा कहलन कि एहिजा कोई मनुस न हे, तब परी कहलन हम तोरा दोसर जंगल में ले जबवऽ । राजा कहलन कि हम दोसर जंगल में न जबवऽ । बाकि जबवऽ तब, जब तू हमरा ला एक डलिया फूल ले आन के देवऽ । ओहनी एक डलिया फूल आन के दे देलन । फिन परी सब खटिया सहित राजकुमार के उड़ा चललन राजा रस्ता में एकह गो फूल टपकाते गेलन। परी लोग ले जाके राजा के एगो फुलवाड़ी में रख देलन। एने रानी फूल चुनते फुलवारी में राजा भिरु पहुँच गेलन आउ परी के देख के इधरे छिप गेलन । तब परी सब राजा के खिया-पिया के मार देलन आउ उड़ गेलन । राजा के रानी जिया देलक आउ कहलक कि अब तो हम इहाँ चल अइली। अब हमरा का कहइत हऽ ?

ओहनी देखलन कि ओहिजा से एगो बढ़ही वसुली रुखानी ले-ले जाइत हे। तब रानी बढ़हिया से कहलक कि जल्दी से हमरा एगो लकड़ी के अदमी बना दऽ । बढ़ही के पास सब समान हइये हल । से ऊ तुरते लकड़ी के एगो आदमी बना देलक। राजा ऊ लकड़ी के अदमी के पलंग पर सुता देलन आउ उहाँ से दूनो चल देलन । जाइते-जाइते एगो साधु के कुटिया देखायल । राजा के लड़का साधु से सब हाल कहलन आउ निहोरा करलन कि आज भर अपने हमनी के रहे दिहीं । साधु ओहनी के छिपा के रख लेलन । 

परी सब राजा के घरे अयलन तो ओहनी उहाँ न हलन। ओहनी ससुराल आउ नइहर सगरो खोज के हार गेलन बाकि राजा के लड़की आउ लड़का कनहूँ न मिललन। चार दिन के बाद ओहनी साधु बाबा ही से घरे आ गेलन । बेटी के घरे आ गेला पर राजा के बड़ी खुसी भेल। लड़का के बाप भी देखे अयलन आउ अपन बेटा के लेके घरे चल गेलन । कुछ दिन के बाद रानी के गौना भेल आउ अप्पन ससुरारी चल गेलन । उहाँ दूनों बेकति खुसी से रहे लगलन । 