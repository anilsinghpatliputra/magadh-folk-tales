---
slug: "/mft-murga-adami"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "मुरगा में आदमी"
---
एगो हलक राजा । ओकरा बड़ी मानी रानी हले । ओकर एगो रानी के एगो अइसन बेटा हले कि दिन में तो ऊ मुरगा रहे आउ रात में अदमी बन जाय । एक दिन मुरगावा चरेला बाहर गेल । चरते - चरते ओकरा एगो सोना के गुल्ली मिलल । ऊ घरे आने के धर देलक । 

एक दोसर दिन फिनो बाहरे गेल तो ओकरा एगो आउ गुल्ली मिलल । ओकरा लेके आगे गेल तो एगो आदमी मिलल । ओकरा से मुरगाव कहलक कि हम्मरा सोना के गुल्ली ले ले आउ चाउर  से कान भर दे। एगो दोसर राजा के बेटी  लाल देखलक तो माय से कहलक कि एगो सोना के गुल्ली ले ले आऊ चाउर से मुरगावा के कान भर दे। जब ओकर काना भराय लगल तो राजा  के सब कोठी के चाउर खाली हो गेल, तइयो मुरगवा के कान न भरायल, तब फिनों मुरगावा कहलक कि एक मुठ्ठी और भर दे। एक मुठ्ठी चाउर आउ डललक तो ओकर कान भर गेल । 

मुरगावा लाल दे के आगे बढ़ल तो ओकरा एगो बकरी के चरवाहा मिलल,  ओकरा  से कहलक कि जाके हम्‍मर माय से कह दे कि सब कोठी-भाड़ी अजवार के रखत। मइया कहकई कि मुरगा हो के कहाँ से अन्न-धन लावत। घर जाके मुरगा बोले लगल - *मइया, कोठिया अजबरिहें,  मइया, घरवा अजबरिहें*। आउ मुरगा अप्पन कान झारलक तो घर-अंगना चाउर से  भर गेल। अगल-बगल के गोतिया नईया अपन बेटा-बेटी के मारे लगलन आउ कहलन कि मुरगा हो के चाउर-दाल लावइत हे, आउ तोहनी अदमी हो के कुछो न करे । 
 
दोसर दिन मुरगा अप्पन पहिला दिन के सोना के गुल्ली लेके दोसर दने निकलल । एगो राजा के राज में पहुँचल तो राजा के बेटी मुरगावा के सोना के गुल्ली देख के कहलक कि मइया गे मइया, एगो मुरगा एक-एक मुट्ठी चाउर पर सोना के गुल्ली बेचइत हई। से मुरगा के कान में चार-दाल भराय लगल।  ओकरा हीं के सब चाउर-दाल मुरगा के कान में भरा गेल। जब कान न भरल तो भरतुहार हरान भे गेलन। मुरगा कहलक कि एक मुट्ठी के चाउर आउर भर दे तो भर जतउ। एक मुट्ठी चाउर देलक आउ ओकर कान भर गेल। मुरगा लाल दे के आगे चलल। 

एगो गाय के चरवाहा से अपन घरे हाल भजवायल कि सब कोठी-भांड़ी, घर-अंगना अजवार के रखिहें। मुरगावा घरे आयल- *मइया, कोठिया अजवरिहें, मइया भड़ि‍यां अजवरिहें*। मुरगा आन के कान कस के झरलक, तो कोठी-भांड़ी, घर-अंगना सब भर गेल।  ई देख के फिनो गोतिया-नइया में  डाह भेल आउ सब अपना बेटा-बेटी के मारे लगलन। 

बिहान मुरगा फिनो दोसर दिसा में निकलल तो ओकरा एगो बीच्छी मिलल। बीछिया पूछलक कि कहाँ जाइत हऽ मुरगा भाई?  मुरगावा कहलक कि जा ही ससुरारी। त हमरो लिअवले चलबऽ ? से मुरगा  बीछियो के कान में बइठा लेलक । आगे बढ़ल तो एगो साँप मिलला आउ ओकरो अपन कान में बईठा लेलक। फिनों जंगल में पहुंचलक तो एगो लाठी मिलल आउ ओकरो कान में रख लेलक। फिनों एगो बाघ मिलल आउ ओकरो अपन कान में रख लेलक । तब एगो अगिन मिलल, आऊ ओकरा कहला पर ओकरो अप्पन काम में बइठा लेलक। ई सब के कान में लेके एगो राजा के किला पर जाके बइठ गेल आउर कहे लगल कि हम राजा के बेटी के से बिआह करम। 

राजा के बेटी बोलल कि तूं मुरगा होके हमरा से बिआह करबें? ई सुन के मुरगा अप्पन कान से सब के छोड़लक; बीच्छी सब के बिन्हें लगल, वाघ लोग के खाय लगल, साँप सब के डंसे लगल आउ आग सब के जरावे लगल। जब एगो बूढ़ी बचल तो मुरगा गोड़ परलक कि हमरा सब ओइसहीं बना दे, तो राजा के बेटी से बिआह हो जतउ । मुरगवा सब के समेट लेलक आउ राजा के बेटी से बिआह कर लेलक । रोसगदी कराके अप्पन घरे चलल । राह में सब के अप्पन-अप्पन जगह पर छोड़ देलक। 

घर पहुँचे पर हल कि एगो भईस से चरवाहा मिलल, तो ओकरा से कहलक कि हमर मइया से जाके कह दिहें कि चौका पुरा के रखत आउ नउआ- ब्राहमण के बोला के रखत। चरवहवा जाके कहलक तो मइया कहकई कि मुरगा होके राजा के बेटी से बिआह कैलक । तुरते मुरगावा गावइत दुरा पर पहुँच गेल - *मइया चउकवा पुरइहें, मइया पंडी जी बोलइहें, मइया नउआ बोलइहें*। सब कोई बोलावल गेल आउ चट मँड़वा, पट भतवान होके मुरगा के साथ राजा के बेटी के सादी हो गेल। 

मुरगावा दिन में तो मुरगा रहे आउ रात में अदमी के वेष में रानी के साथे रहे। एक दिन रानी रात में मुरगा के पाँख खोजलन आउ आग में जरा देलन । राजा के बड़ी खोजला पर भी पाँख मिलल जे से उनका अदमी के रूप में रहे पर गेल। राजा-रानी के दिन खुशी से बीते लगल। 
