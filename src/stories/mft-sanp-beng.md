---
slug: "mft-sanp-beng"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "साँप आउ बेंग के इयारी"
---
एगो जंगल में बड़का गो पोखरा हल । पोखरवे के किनारे एगो झोड़ार में एगो बड़का गो साँप रह हले। ऊ जब पलखत पावे, तो बेंग के पकड़ लेवे आउ खा जाय। ई तरह ऊ ढेर दिना से अप्पन जिनगी बिता रहल हल। ओकरा जब बुढ़ारी आ गेल आउ तेजी से ओकर घूमना-फिरना बंद हो गेल, तो ऊ बड़ा फेरा में पड़ल। ऊ सोचलक कि अब कइसे दिन कटत? चले-फिरे के हूवा तो हे न, आउ बइठले-बइठले खाय ला कइसे जुमत! बाकि ऊ सँपवा हल बड़ी चलाँक। से एक दिन कइसहूँ गते-गते ससरइत-ससरइत पोखरा किनारे गेल आउ चुपचाप मन मारले बइठल हल। ओकरा पर कीड़ा-पिल्लू चढ़ रहल हल बाकि ऊ सुगबुगायतो न हल। खाली टुकुर-टुकुर देखइत हल। 

ओकरा ई हाल देख के बेंगवन के राजा ओकरा से पूछलक ''आज तोर ई हाल काहे हो गेल हे?'’ सँपवा तो पहिले कुछ बोलवे न करे, आउ मरियल नियन चेहरा गिरवले जाय । बेंग राजा फिनो पूछलक कि हमर राज में कोई दुःखी उदास न रह सके। इहाँ पानी में सब कोई उछले-कूदे हे। सँपवा बेंगवा के ई बात सुन के भीतरे प्रसन्न होयल। कहलक कि नदी में नेहायत खानी हम एगो बाबा जी के लइका के गोड़ में काट लेली हल, से ऊ मर गेल हल, बाकि बाबा जी हमरा सराप दे देलन कि तू बेंग नियन एन्ने-ओन्ने उछिलल चलऽ हें, आउ अदमी के जान ले ले हें । से जो बेंगवा के जब तक सौ बरस तक सेवा न करवे तब तक तोर उद्धार न होतउ। से का करीं, हम तो उनकर सराप से डर के तोहनी के सेवा में इहाँ आ गेली हे। तोहनी जे कहबय से आज से करम! बेंग राजा कहलक कि ''तूं तो बूढ़ा हो गेलऽ हे। तोरा से काम तो जादे बनतवऽ नऽ! से हमनी के लइकवन के खेलावल करऽ!'' 

बेंग राजा के हुकुम हो गेला पर साँप बेगवन के बीच खुसी से रहे लगल । ओकरा कोई रोक-टोक नऽ हले। एक-दू दिन के बाद ओकरा चलना-फिरना बंद हो गेल। ओकर ई हालत देख के बेंग राजा पूछलक कि ''तोर हालत तो खराब होल जाइत हे!'' साँप कहलक कि - ''भूखे तो अतरी जरल जाइत हे। लगइत हे कि अब जल्दीए मर जायम!'' बेंग राजा कहलक कि ''तूं हमनी ही काम करबऽ, तो खाय ला कहाँ जयवऽ ?'’ 

साँप पूछलक कि ''इहाँ कउची खाईं? कुछो तो न मिलऽ हे!'' बेंग राजा कहलक कि '’न होय तो एकाध गो बेंघुचियन के खा लेल करिहंऽ!'' साँप अब तो मोका पाके छोट-छोट बेंगुची के खाय लगल । धीरे-धीरे ओकरा खिच्चा बेंग के बच्चा खाय से ताकत बढ़े लगल आउ ऊ तनी-मानी चले-फिरे लगल। कुछ दिन के बाद ऊ खूब मोटा हो गेल आउ तागत बढ़ गेला पर बेंगुची के बाद बड़कन बेंग पर भी अपन हाथ साफ करे लगल। 

एक-एक करके ऊ पोखरा के सब बेंग खतम होवे लगल, तो बेंग राजा पूछलक कि ''तूं अइसे काहे कर हऽ?'’ तो साँप बोललक कि ''आज तोर बारी हउ'’ ई बात सुन के बेंग राजा उछिल के भागे ला चाहलक । ऊ जैसे ही उछले लगल कि साँप ओकरा दबोच के खा गेलक। बेंग गेल पेट में खिस्सा गेल खेत में!