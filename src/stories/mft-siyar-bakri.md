---
slug: "mft-siyar-bakri"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "सिआर आउ बकरी के इयारी"
---
एगो हल सिआर, आउ एगो हले बकरी। दूनो लगौलक इयारी। बकरिया आउ सिअरवा एक दिन आपस में विचार कैलन, कि अब अइसे बइठल रहे से काम न चलतो। हमहूँ आउ तूहूँ एन्ने-ओन्ने डोलल चलऽ ही, से एगो काम करऽ- दूनो मिल के गिरहस्ती करऽ। से दूतो मिल के एगो खेत लेलक आउ ओकरा में बूंट लगौलक। ओहनी खेतवा में खूब मेहनत कैलन, से बूँट खूब बरियार लगल। जब बूँट पक गेल, तो सिअरवा बकरिया साथै बँटवा अगोरे जाय।
 
बूँटवा के गिरल डेढ़ी से बकरिया चुनचुन के खाय, बाकि सिअरवा नऽ खाय। बकरिया जादे चुने, तो अप्पन बाल-बच्चा ला घरहूँ ले-ले आवे। बूँट कटा गेल आउ खरिहान में ढेरी लग गेल, तो दूनो मिल के ओकरा दंवलन। जब ओसा-पोसा के बूँट के ढेरी लगल, तो बकरिया बाँटे ला कहलक, बाकि सिअरवा बाँटवे नऽ करे। कहे कि ''तू तो अप्पन हिस्सा चुन-चुन के खाइये गेले हैं, तोरा एकरा में हिस्सा नऽ हउ!'' बकरिया कहे कि बाँटबे करऽ, बाकि सियरा नहिए बाँटलक। 

से बकरी उहाँ से घरे चल आयल आउ टोला-परोस के कुत्ता से कहलक कि ''सियरा बूँटवा नऽ बाँटऽ हे, आउ कहलक हे कि कउन भतरा तो बँटवा दे हउ?'’ बकरी के बूँट बँटावे ला चार कुत्ता चललन। खरिहान भिरु एगो आल हल। ओकरे तर कुतवन लुका गेलन। बकरी फिनो बूँट बाँटे ला रेंड़ करे लगल। से सिअरवा ढेरिए पर से कहकई कि ''अबके उछिल के गेले हल बूँट बँटावे ला। भतार के बोलावे से कउन भतार अयलो?  एतना बात सुनलक से कुतवन सिअरा के रगेदना सुरू कयलक। सिआर भागल चलल जाहे, आउ कुतवा रगेदले जाहे। तब तक बकरी सब बूँट ढो के घरे ले आयल। सिआर-बकरी के इयारी टूट गेल। बेमानी के इहे फल मिलऽ हे!