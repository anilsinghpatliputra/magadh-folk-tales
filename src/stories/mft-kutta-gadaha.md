---
slug: "/mft-kutta-gadaha"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "जेकर काम वो ही करे"
---
एगो धोबी हल। ओकरा एगो कुत्ता हले। एक दिन धोबी कुतवा के खाय ला न देलक। रात में भूखे कुतवा ओकर दूरा पर बइठल हल। धोबिया के गदहा भी ओहिजे ओरी तर ओंघड़ायल हल। धोबिया हीं चोर घुसल तो गदहवा कुतवा से कहलक कि ''तूं तो एकदम नीमकहराम हो गेले। मालिक हीं चोर घुसल हइ आउ तोरा भूकिए नऽ होआउ?'’ भूखे कुतवा खिसिआयल हल। से कहलक कि ''हम नऽ भूकवइ। चोरावे ला हई तो चोरावइ, हमरा गरज न हे!'' गदहवा कहलक कि हम तो हल्ला करके मालिक के जगा दे ही। तऽ कुतवा कहलक कि ''देख सार, भूके के काम हम्मर हे, तू करवें तो ओकर फल मिल जतउ!'' तइयो गदहवा के न रहल गेल। ऊ जोर-जोर से हेच्चों-हेच्चों करे लगल । धोबिया दिन भर ढाँय-ढाँय लूगा फिचलक हल, आउ थक के खूब जोड़ से नीन में सूतल हल। गदहवा जे हल्ला कयलक से ओकर नीन टूट गेल आउ खिसिआयल मुँगड़ी उठा के लगल ओकरा पीटे। मार मुँगड़ी, मार मुँगड़ी ऊ गदहवा के अधमरू कर देलक। धोबिया के उठे से चोरवन तो भाग गेल, बाकि जब धोबिया सूत गेल, तो कुतवा कहऽ हे गदहवा से कि ''अबकहीं न कहलिअउ हल रे सार, कि जेकर काम ओकरे साजे, दोसर करे तो डंटा बाजे! से अब तो सांत हो गेले नऽ ?'’ खिस्सा गेलो वन में, समझ अप्पन मन! 