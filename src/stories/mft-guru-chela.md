---
slug: "/mft-guru-chela"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "गुरु गुड़ चेला चीनी"
---
एगो हलन बाबा जी। दिन माँगथ तो सवा सेर, आउ रात माँगथ तो सवे सेर। उनका कभी पेट न भरे। उनका दूगो लइकन हलन। बाबा जी सोचथ कि एहनी के कहिना पठसाला में बइठाऊँ? गरीबी से उनका बइठाबल न बनऽ हल। सपरते-सपरते दूनो लइकन सेआन हो गेलन । 

एक दिन उनकर दूरा पर बेर डूबइत एगो साधु पहुँचलन आउ कहलन कि मिले जजमान, मिले जजमान ! एकरा पर बाबा जी कहलन कि तोरा दिन भर माँगे से पेट न भरलव तो बेरिया डूबे माँगे से पेट भर जतवऽ । साधु जी कहलन कि तूं काहे ला खिसिआइत हऽ । तूं ई दूनो लइकवन के पठसाला में न भेजऽ? बाबा जी कहलन कि गरीबी से पाठसाला में भेजल पार न लगइत हे। साधु जी कहलन कि हमरा दूनो लइकवन के दे दऽ । हम पढ़ा दीवऽ बाकि हम एक लइकवा के ले लववऽ । बाबा जी दूनो परानी राय करके लइकवन के पढ़े ला साधु जी के दे देलन । साधु जी कहलन कि चार महीना के बाद तूं हमरा ही अइहँ , साधुजी लइका लेके चल अयलन । 

बड़का के बिसटी पेन्हा के बकरी चरावे ला भेज देलन। ऊं रोज बकरी चरावल करे। छोटका के सब गुन से भर देलन । जब बाबा जी के आवे ला दस दिन बाकी रहल तो साधु जी छोटका के बकरी चरावे भेजे लगलन आउ बड़का के पढ़ावे लगलन। संयोग से बाबा जी चलल आवइत हलन कि रस्ते में छोटका बेटा से भेंट भे गेल। बाप पूछलन तो बेटा कहलक कि बाबू जी, हम सब गुन के आगर हो गेलिवे हे । भइया एही आठ-दस दिन से पढ़इत हथुन । तूं हमरे लिहँऽ । लइकवा कहलकई कि तूं आगे चलऽ, न तो साधु जी कहतथुन कि बतिया गेल हे। 

बाबा जी आगे गेलन। साँझ के ओहू बकरी लेके पहुँचल । रात भर रहके सुबह में चलल चाहलक। साधु जी दूनो लइकन के बोला के कहलन कि तूं कउन लेबऽ ? बाबा जी कहलन कि छोटका ! साधु जी डपटलन कि तू कउन लेवे? तइयो बाबाजी कहलन कि हम छोटके लेम । का करथ, साधु जी छोटका के दे देलन । 

बाबाजी अप्पन बेटा के लेके चललन । कुछ दूर गेला पर बेटा कहलक कि बाबू जी बाबू जी ! कुछ कमइत चलऽ । बेटवा बोलल कि तूं आगे चलऽ आउ हम बंडोवा बन के धोबी के बढ़ियाँ कपड़ा उड़ा लावइत हीवऽ। बाबा जी आगे बढ़लन आउ धोबी के कपड़ा बंडोवा में उड़के आगे गिरल। उहाँ अप्पन रूप में हो के कहलक कि बाबू जी, तू नीमन कपड़ा पेहेन ले आउ हम बन जाइत हीवऽ घोड़ा। मेला में चल के हमरा पाँच सौ में बेच दऽ बाकि लगाम मत बेचिहँऽ । अगर लगाम दे देवऽ तो बेटा से हाथ धो देवऽ । 

बाबा जी घोड़ा पर चढ़ के मेला आ गेलन। साधु जी भी उहाँ पहुँचलन आउ चेला के चीन्ह के घोड़ा के दाम पूछलन। बाबा जी पाँच सौ बतौलन आउ साधु जी घोड़ा पाँच सौ में खरीद लेलन। बाबा जी लगाम निकाले लगलन तो साधु जी कहलन कि बिना लगाम के कहीं घोड़ा बिकऽ हे? एही में बतकुचन भेल आउ चार आदमी पहुँच गेलन। अंत में बाबा जी पाँच सौ में लगामो बेच देलन आउ बेटा के खो देलन । 

साधु जी राह में जाइत हलन कि घोड़ा एगो गढ़हा में पानी पीये लगल। पानी पीते-पीते घोडा मछरी हो गेल । गढ़हा उबीछे पर भी मछरी न मिलल । एगो व्यापारी के बैल पानी पीअइत हल तो मछरी ओकरे पेट में चल गेल हल। साधु जी लचार हो के व्यापारी से ऊ बैल खरीद लेलन । 

कसाई ही जा के ऊ बैल कटवैलन तो मछरी निकलल बाकि ओकरा एक चील्ह ले के उड़ गेल । चील्ह से छूट के मछली राजा के अंगना में गिर गेल आउ चन्दरहार हो गेल । राजा के बेटी ओकरा उठा लेलक । 

साधु जी भी उहाँ पहुँच गेलन । राजा से मिनती कयलन कि अपन बेटी से चन्दरहार मँगवा देई। राजा अप्पन बेटी से चन्दरहार देवे ला कहलन तो बेटी इनकार कर गेल। राजा के खिसिआ जाय पर बेटी साधु जी के सामने आन के चन्दरहार पटक देलक। पटकते ही ऊ तोरी हो गेल तो साधुजी कबूतर बनके चुने लगलन । दूसर सरसों में परान हल से ऊ बिलाई बन गेल आउ कबूतर के खा गेल। 

फिनो बाबा जी के बेटा अप्पन घरे आ गेल आउ अप्पन बड़का भाई के भी लेले आयल । घरे आके कहलक कि बाबू जी जे कयलऽ से अच्छे कयलऽ। 
