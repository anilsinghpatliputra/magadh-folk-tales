---
slug: "mft-beta-chaar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "बेटा चार आउ हिस्सा तीन"
tags: "inheritance, family dynamics, character testing, humor, moral lessons"
---
एगो राजा हले । ओकरा चार गो बेटा हले। कुछ दिना के बाद राजा मर गेल । तब चारो भाई सोचलन कि अब केकरा ही केतना बाकी हे, केकरा केतना देबे के चाहीं?  ई सब तो हमनी के मालूमे न हे। ई सब सोच के चारो भाई विचार कयलन कि बाकी खजाना देखे के चाहीं। जब बड़ा पुराना लिखा-पढ़ी ओला हिसाब-किताब निकालल गेल तो ओकरा में ओखनी के बाबू जी के लिखल हल कि ''बेटा चार आउ हिस्सा तीन'’! अब चारो बेटन कहलन कि ''ए भाई ! अब ऐसे न बनतउ, कोई अप्पन हिस्सा छोड़वे न करवे, आउ एकरा में लिखल हउ कि 'बेटा चार आउ हिस्सा तीन'। से चल केकरो से इंसाफ करा ले!'' 

से चारो भइवन एगो महाजन ही इंसाफ करावे गेलन। उहाँ जा के अप्पन सब बात महाजन से कहलन। से महाजन कहलन कि ''हम सब के इंसाफ करवे करऽ ही, तोरो कर देवो!'' महाजन जी कहलन कि- ''ठहरऽ, नेहा-खाऽ तऽ इंसाफ होतो!'' ऊ अप्पन मेहरारू से कहलन कि ''तूं बढ़ियाँ भोजन बनावऽ। आउ रजवा के बेटा खाय अतउ तब कहिहें कि कौर उठावऽ, जबकि अनचलावल बात आउ बिनसुनल खिस्सा कहऽ तब! एक-एक कर सबसे एही बात पूछिहें!'’ 

से खाय ला तइयार हो गेल तो सहुअइनियाँ कहलक कि ''ए बाबू, हमरा हीं एके गो छीपा हे, से पारा-पारी से खा लऽ!'' पहिले बड़का भइवा खाय गेल आउ जइसहीं कौर उठौलक कि मेहररुआ पूछलक कि ''ए बाबू, भात के कौर उठाव, जबकि अनचलावल बात आउ बिनसुनल खिस्सा कह लऽ !'' एतना सुन के ऊ सोंचलक कि ई तो बड़ा भारी बात हे। बिनचलावल बात आउ बिनसुनल खिस्सा कइसे होयत? से अच्छा हे कि न खाईं। ऊ उहाँ से बिन खयले उठ गेल । एही तरह मँझिला आउ सँझिला भइवन से पारा-पारी खाइत खानी पूछलक । ओहनी भी बिन खयले भात छोड़ के चल गेलन।
 
अंत में छोटका भइवा आयल आउ ओकरो से सहुअइनियाँ ओही बात पूछलक तो ऊ समझ गेल कि हम्मर सभे भयवा से एही सवाल पूछलक हे, आउ ओहनी बिन खयलहीं चल गेलन हे। ''हम अनचलावल बात आउ बिनसुनल खिस्सा कह सकऽ हियो। से आज देखलियो कि सावजी दोकनियाँ पर बइठल हलथुन, से तोरो से बढ़ियाँ एगो छोकड़ी अयलई, आउ साहूजी पर मटकी चलैलकई, से साहूजी ओकरे साथे लहरिया में गेलथुन हे!'' ई सुन के सहुअइनियाँ के चढ़ल गोस्सा । ऊ एगो बढ़नी लेलक, आउ कहलक कि आझ मोंछकबरे के एही बढ़नी से मारते-मारते ठीक कर देम। 

सहुअइनियाँ तो गोसायल दउड़ल-दउड़ल लहरिया में गेल, आउ एने आन के ऊ साहू जी से कह देलक कि ''ए साहूजी, कहहुँ में तोरा लाज लगऽ हे, सहुआइन जी हमरा खिआवते हलथुन। एगो खूब गोर-गार मोंछ में घीव लगवले जवान अयलो, आउ सहुआइन पर कनखी मारको। से दूनो लहरिया में गेलो हे!'' ई बात सुन के साहू जी के भारी गुस्सा हो गेल आउ कहलन कि ''आज हम्मर इज्जत ले लेलक हे चंडालिन!'' से चललन एगो समाठ ले के लहरिया में खोजे ला ओकरा । 

उहाँ साहू जी एगो आरी पर एक दने से हुलक हथ तो दोसर दने से सहुआइन जी हुलकऽ हथ। देख के साहू जी कहलन कि ''तू रंडी हो गेले हैं, आज मारते-मारते मरम्मत कर देबउ !'' एन्ने से सहुआइन कहऽ हथ कि ''आज मोंछकबरे मारते-मारते बढ़निये से झमाठ देबउ! हमरो से बढ़िया आज तौरा कउन मिल गेलउ हे?'’ जब दूनो मिललन तो लजा गेलन। फिनो साहू जी कहलन कि ''अब चल घरे!'' अनचलावल बात आउ बिनसुनल खिस्सा कहे ला कहलिअइ हले से कहऽ देकउ। हिऔं के बात इहईं। 

अब आगे सुनऽ ! चारो भाई साहू जी से कहलन कि ''ए साहू जी, हमनी के इंसाफ नऽ कर देलऽ!'' साहू जी कहलन कि ''तुरते कर दे हियो !'' साहू जी पुराना अदमी हलन। ओखनी के बाबूजी के देखलहीं हलन। उनकर एगो मूर्ति बनौलन आउ सबसे पहिले बड़का बेटवा के बोला के कहलन कि ''ई तोर बाबूजी के मूर्ति हवऽ । एकरा पर तूं पेसाब कर दऽ तो हम तोर हिस्सा दे दियो!'' राजा के बेटा कहलन कि ''ए साहू जी, हमरा हिस्सा दऽ चाहे मत दऽ, बाकि हम बाबूजी के चेहरा पर पेसाब नऽ कर सकऽ हियो !'' अइसहीं मँझिला आउ सँझिला भइवा से ऊ पूछलन बाकि ओहनियों इनकार कर देलन। अब अंत में साहू जी छोटका भइवा के बोलैलन, आउ ओही बात कहलन। ऊ सोचलक कि एकरा में का होवे के हे? हिसवा तो मिल जायत ! से ऊ मूर्तिया पर पेसाब कर देलक। साहू जी चारो भयवा के बोलौलन आउ कहलन कि ''ए बाबू, इंसाफ हो गेलो! से ई जे छोटका भाई हथुन से दोगला हथुन काहे कि अप्पन बाबूजी के भी नऽ चीन्हलथुन, आउ उनकर चेहरा पर पेसाब कर देलकथुन। से तोर बाबूजी बड़ी चलाक हलथुन, आउ ऊ ठीक लिखलथुन हल कि बेटा चार आउ हिस्सा तीन ! से तोहनी तीनों अपना में हिस्सा बाँट लिहँऽ, आउ छोटका के हिस्सा मत दिहँऽ !'' खिस्सा गेलो वन में - समझऽ अपन मन में!