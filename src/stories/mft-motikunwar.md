slug: "/mft-motikunwar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "राजा, रानी आउ मोतीकुँअर"
---
एगो राजा रहे। ऊ एक दिन जंगल में सिकार खेले गेल। दिन भर हरान होवे पर भी एको सिकार न मिलल। राजा निरास होके लौट रहल हलन कि रास्ता में पालकी मिलल। ऊ में लगल सोलहो कहार बहुत कीमती कपड़ा पेन्हले हलन। राजा सोचलक कि ई पालकी के कहार तो अइसन सुन्नर हे, तो ई पालकी ओली केतना सुन्नर होयत? राजा ओकरा देखे के वास्ते पालकी से कुछ दूरी पर चले लगल । रजवा रात भर साथे चलल पर पालकी ओली के देख न सकलक । ऊ पालकओली रानी जब नदी में नेहाय लगल तब पालकी से नदी तक परदा लगवा देलक । जब भी पालकी से बाहर निकले तो परदा लगवा लेवे। 

ई तरह राजा दिन भर पालकी के पीछे लगल रहल, बाकि ओकरा देख न सकल। आखिर राजा निरास हो गेल । पालकी ओली के देखे के जब कोई आसा न रहल, तब हार-पार के रजवा अप्पन घर के ओर चले ला मुड़ल, तो देखलक कि एगो पोटरी पलकिया पर से गिरल । रजवा घुर के ऊ पोटरिया उठा के देखलक तो ओमें हरदी, सुपारी, मोती आउ कुमकुम से रंगल थोड़ा सन चाउर हल। राजा ऊ सब के कोई मतलब न समझलक। बाकि रजवा के मन न लगे। ऊ बड़ी उदास रहे लगल । खाना-पीना छोड़ देलक । रनिया पूछे तो बोलबे न करे। आखिर रनिया के ऊ पोटरिया देके कहलक कि जब तक एकर मतलब न जानब तब तक हमरा चैन न हे। रनिया ऊ पोटरिया देख के कहलक कि ई सब के मतलब हम बता देव। अपने खा-पीअऽ। हम ई पोटरिया देवे ओली से भेंट भी करा देवो । राजा खयलक-पीलक, तब रनिया ऊ पोटरिया के मतलब बतावे लगल । रनिया कहलक कि हरदी के माने हे कि पोटरिया देवेओली हरदी नगर के रहे ओली हे । मोती के माने हे कि मोतीकुँअर ओकर नाम हे। सुपारी के मतलब है कि ओकर घर के पास सुपारी के पेड़ हे। कुमकुम से रंगल चाउर के मतलब कि ऊ तोरा चाहऽ हे । रनिया कहलक कि जब राय होय तो ओकर घरे चलल जाय ।
 
रजवा के ओकरा से भेंट कयले बिना चैने न पड़े। रजवा के ओकरे गाँव में ससुराली हल। मोतीकुँअर हरदी नगर के एगो सेठ के लड़की हल । ऊ बिआह न करे के ठानले हल । रजवा आउ रनियाँ हरदी नगर चललन। ओहनी दूनो नगर के बाहर एगो खंडहर में जा के डेरा दे देलन । फिनो दूनो सेठ के भेस बना के मोतीकुँअर के दूकान पर पहुँचलन । ओकर बाप हीरा- जवाहिर के दोकान करले हल । दूनो सेठ बहुत तरह के जवाहरात देखलन बाकि एक्को न पसंद कैलन । तब सेठ घरे से दोसर जवाहरात लावे गेल । तब तक मोती कुँअर जे रजवा के देखलक तो चीन्ह गेल। रजवा से रात में नगर के बाहर एगो मंदिर में मिले के बात तैय हो गेल । सेठ के एको जवाहरात पसन न भेल । सेठ बढ़िया समान मँगावे के बचन देलक । ओहनी दूनो फिनो ओही मकान में चल अयलन । 

रात में रजवा ऊ मंदिर में पहुँचल । दूनों में खूब बातचीत चलल । नगर के कोतवाल ई दूनों के मंदिर में देख लेलक । मंदिर के चारो ओर पहरा बइठा के ऊहाँ के राजा के खबर देलक कि सती माई के मंदिर में कोई मरद के साथ मोतीकुँअर हथ। ऊ राजा सुबह में मंदिर देखे ला कहलक । एन्ने ई राजा तो चारो ओर के पहरा देख के घबरा गेल। आखिर मंदिर के पिछला दरवाजा के पहरेदार के मिलौलक । कहलक कि खंडहर के मकान के पास जा के एतना कह दऽ कि ''भाई हो। केकर ऊँट खुल गेल हे! जल्दी ले आवऽ न तो पकड़ा के राजा के घर चल जयतो।'' रानी खंडहर में ई अवाज सुन के समझ गेल कि राजा पर खतरा आ गेल हे । तुरत पूजा के समान आउ नसा देल कुछ लडडू लेके ऊ मंदिर में पहुँच गेल। लेकिन मंदिर के सिपाही ओकरा रोक देलक । रनिया कहलक कि ''हम तुरत पूजा कर के आवऽ ही। ले पहिले ही परसादी !'' आउ नसा वाला लडडू ओकरा दे देलक । रनिया भीतरे जाके अपनवाली साड़ी पेन्हा के ओही रस्ते मोतीकुँअर के मंदिर से निकल भागे ला कहलक। तब तक सिपाही के नसा आ गेल हल। मोतीकुँअर मंदिर से निकल भागल। सबेरे राजा आयल तो देखऽ हे कि ओकर बेटी आउ दमाद मंदिर में सती माता के आगे विनती करइत हे। रजवा आउ रनिया कहलक कि एगो मनकामना पूरा करे ला सती माई के विनती करइत ही। राजा अप्पन बेटी दमाद के महल में ले गेल। 

एन्ने ऊ कोतवाल के फाँसी के सजाय भेल। बाकि कोतवाल कहे कि हम मंदिर में मोतीकुँअर के देखली हे। जब मोतीकुँअर सती माता के जरइत दीया में अप्पन कपड़ा जलावे, आउ न जले तो, तो हमरा फाँसी देल जाय। राजा ई बात मान लेलक । मोतीकुँअर के परीक्षा के दिन तैय हो गेल । इधर रजवा आउ रनिया अप्पन पिता के घर से बिदा होके फिनो ओही खंडहर में रहे लगलन। मोतीकुँअर के परीक्षा के दिन रजवा साधु के भेस बना के मंदिर के पास डेरा डाल देलक । मोतीकुँअर के परीक्षा में जाइत समै साधु पर नजर पड़ल। ऊ साधु से आसीर्वाद ला ओकर पास में गेलक । साधु पीठ ठोक देलक । फिनो मोतीकुँअर मंदिर में जाके कहलक कि ''हे सती माई, ई साधु के छोड़ के आज तक कोई मरद से छुअइली होय, तो हम जर के राख हो जाईं !'' आउ ऊ अप्पन साड़ी दीया के ऊपर रख देलक, बाकि ओकर एक सूता भी न जरल । परीक्षा में ऊ खरा उतर गेल। कोतवाल के फाँसी हो गेल । 

कुछ दिन के बाद रजवा अउरत आउर रनिया सेनापति के भेस बना के सेठवा के घरे पहुँचल। सेठ से कहलक कि हम लड़ाई पर जाइत ही। साथे अउरत के ले जाना ठीक न हे। हमर औरत के अपने कुछ दिन अपने घर रखीं। लड़ाई से लौट के हम एकरा ले जायम । सेठ ऊ अउरत के भेस में रजवा के रख लेलक। रनिया फिनो खंडहरे में जाके रहे लगल। कुछ दिन के बाद सेठ के बड़का दमाद आयल। ऊ मोतीकुँअर के साथ रजवा के खिड़की से देखलक आउ पहचान गेल कि ई मरद हे। रजवा भी देखलक आउ सेठ के दमाद के कटार से अयसन मारलक कि ओकर नाके कट गेल। नाक कटे से सेठ के दमाद राते में लाजे भाग गेल। इधर रजवा के भी मोतीकुँअर भगा देलक। राजा फिनो आन के रनिया से सब बात कहलक तो रनिया कहकई कि तब तो सब काम बनले हवऽ।
 
सुबह में हल्ला भेल कि सेठ के दमाद सेनापतिया के मेहररुआ के ले भाग गेलई। दू-तीन दिन के बाद रनिया सेनापति के भेस में सेठ के पास पहुँचल आउ कहलक कि ''अपने के आसीर्वाद से लड़ाई में तो जीत के हम कुसल से तो आ गेली, अब हम्मर धरोहर के लावऽ। सेठ के तो एको बोलिए न निकले। सेठ के मनेजर सेनापतिया से सब बात कहलक तो सेनापतिया खीस से नाँचे लगल। तरवार निकाल के ऊ मारे ला तैयार हो गेल। आखिर मनेजर के समझावे से ऊ सांत होयल। सेठ आउ मनेजर मिल के सेनापतिया से मोतीकुँअर के सादी के बात सोचे के कहलक। पहिले ऊ तो तइयारे न होवऽ हल। आखिर बड़ी कहे-सुने पर ऊ तैयार भेल। मोतीकुँअर भी सादी करे ला तैयार हो गेल। झटपट सादी हो गेल । सेनापतिया तरवार से सेनूर देलक। सादी के बाद रोसगद्दी कराके घरे चलल। नगर से बाहर आके सब कहार आउ अदमी के लौटा देलक। फिनो खंडहर में आन के राजा के लेलक आउ अप्पन राज में आ गेल । अब तो रजवा-रनियाँ आउ मोतीकुँअर, सब अराम के साथ मिल-जुल के रहे लगलन । 
