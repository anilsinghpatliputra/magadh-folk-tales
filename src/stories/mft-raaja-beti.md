---
slug: "/mft-raaja-beti"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "राजा के बेटी"
---
एगो राजा के एगो बेटी हले, आउ एगो बेटा। बेटा बिआहल हल । उनकर बाप मर गेलन हल आउ खाली मइया बच गेल हल। एक दिन करमा आयल तो सब लड़की करमा कयले हलन । से ओहू मइया से कहलक कि हमहूँ करमा करब । मइया कहकई कि ''अप्पन साड़ी तोरा न हउ ! का पेन्ह के करवे?'’ तो ऊ कहलक कि भउजी ओली सड़िया पेन्ह लेम । से करमा करे ला ऊ तइयार भेल, बाकि ई करार पर सड़िया मिललई कि साड़ी में कुछो दाग-ऊग न लगे के चाहीं । 

राजा के बेटी के साड़ी मिलल, आउ पोखरा पर सबसे नीचे साड़ी रखके नेहाय लगल । एतने में भउजइया एगो कउवा से कहलक कि ''जो तूं पोखरवा पर आउ सब से नीचे जे सड़िया रखल हे ओकरे पर हग दे गन। तोरा दूध-भात खिअबउ ।'' से कउवा उहाँ से उड़ गेल, आउ साड़ी उलट के सबसे निचला पर हग के चल आयल । भउजइया कउवा के दूध-भात खाय ला दे देलक । 

राजा के बेटी ओन्ने साड़ी केतनो धोवे बाकि दाग छुटवे न करे। से आन के साड़ी बकसा में सबसे नीचे रख देलक । भउजइया जब साड़ी देखलक, तो ननदी से कहलक कि तूं साड़ी में काहे दाग लगा देलऽ हे। से भउजइया उदास रहे, आउ कुछ खयवे न करे। लड़किया के भाई आयल तो अप्पन मउगी से पूछलक कि तूं काहे उदास हऽ । ऊ कहलक कि जब तक हम तोहर बहिनी के खून के रंगल चुनरी न पेहनव तब तक न जीअव । से राजा के बेटा कहलक कि कल्हे ओकरा हरवाही-पानी लेके भेजिहें। दोसर दिन भउजी ननदी के हरवाही पानी ले के भेजलक । बहिनी पानी ले के गेल, तो उहाँ भइवा छुरी से ओकर मूँड़ी काट के पीपर के खोड़र में ना देलक, आउ अप्पन मेहरारू के चुनरी ओकर खून में रंग के दे देलक । 

घरे अयला पर मइया पूछलक कि ''ए बाबूए छउँड़ी न अलउ हे?'’ से बेटवा ओकरा खोजे निकलल । एन्ने-ओने से घूम के आयल, आउ मइया से कह देलक कि न मिलइत हउ । राजा के बेटिया एगो सुग्गा पोसले हल । सुगवा ओकर वियोग में दिन-रात रोवे लगल । मइया आउ सुगवा खूब रोवे । एक दिन राजा के बेटिया के ससुर ओही रस्ता से जाइत हले, जहाँ भइवा पीपरा के खोड़र में अप्पन बहिनी के मार के ओकर मूँड़ी के डाल देलक हल । पीलवनवा राजा के हथिया के खाय ला पीपरा के पत्ता काटे लगल, तो पीपरा बोलल कि ''पतवा छूअवऽ, तो पतवे मउरायत, डढ़िया छूअवऽ तो डढ़िये मउरायत ।'' से ओहनी फिर के चल गेलन । 

एक दिन राजा के बेटिया के सामी जी ओही रस्ता से जाइत हलन, तो हथिया पर से पीपरा के पतवा छुआ गेल । ऊ बोलल कि ''हमरा छूअवऽए तो पतवे मउरायत, आउ डढ़िया छूअवऽ तो डढ़िये मउरायत।'' से ओहू ओहिजे से घूम के चल गेल । ओहनी घरे जा के एगो डोम के भेजलन कि जा के पीपरा के काट दे । डोम उहाँ काटे आयल तो फिनो पीपरा बोलल कि ''पतवा छूबें तो पतवा मउरायत, डढ़िया छूबें तो डढ़िये मउरायत''। से डोम ई बात सुन के ओयसहीं लौट के चल गेल । राजा के बेटिया के सुगवा ओकरे विजोग में पीपरे पर जा के बइठल रहऽ हले, आउ रोवइत रहऽ हले । ऊ हरमेसा ''दीदी-दीदी'' कहके रोवऽ हल। 

कुछ दिना के बाद ऊ पीपरा में एगो बाँस जम गेल । राजा के बेटिया ओही बँसवा में रहे लगल । सुगवा भी ओकरे पर बइठल रहे। एक दिन डोमवा ऊ बसवा के देख के लोभा गेल । सोचलक कि एकरा काट लेवे के चाहीं । जब ऊ बाँस काटे लगल तो सुगवा रोवे लगल, बाकि डोमवा न छोड़लक । ऊ बँसवा पर लाती दे के ओकरा काटे लगल । बँसवा कटवे न करे, आउ डोमवा छोड़वे न करे। आखिर में बँसवा कहलक कि हम तहिए कटबउ, जब एकर बँसुरी बनयवें, आउ जहाँ कहबउ तहाँ ले चलवें ! डोमवाँ ओही करार पर बाँस काटलक आउ ओकर एगो खूब बढ़ियाँ बँसुरी बनौलक । 

बँसुरिया कहलक कि हम्मर मामू हीं ले चलऽ! डोमवा बँसुरिया के कहे पर चलल आउ जइसे-जइसे कहे ओइसहीं ले गेल । ओकर अवाज सुन के सब कोई मोहा जाय । फिनो बँसुरिया कहलक कि हमर ससुर हीं ले चलऽ।  बँसुरिया के बतौला पर डोमवा ओकर ससुर के गाँव में ले गेल। उहाँ जा के बजौलक तो बँसुरिया बोलल कि- ''हमर सामी जुआ खेलइत हथन, से ले चलथ मोरा छुड़ाई के ना ।'' ओकर सामी सुनलन, तो डोमवा से आनके कहलन कि एकर का दाम हउ? डोमवा कहलक कि एकर 
दाम बँसुरिये कहत। बँसुरिया से पूछल गेल, तो ऊ अप्पन दाम चार सौ रुपेया बतौलक । राजा के बेटा चार सौ रुपया दे के बँसुरी खरीद लेलक । 

दिन में बँसुरी बजे, आउ रात में ओकरा में से राजा के बेटी निकल जाय, आउ राजा के बेटा के साथ विलास करे। से एक दिन राजा के बेटा के मइया रतिया में दूनों के फुसफुसाइत सुनलक । चुप्पे अन्हारे खानी देखलक, तो राजा के बेटी बँसुरी में घुस गेल । दोसर दिन राजा के बेटी रात में जब बँसुरी से निकलल तो राजकुमार '’ओकर दूलहा'' के मतारी बँसुरी के आग में जरा देलन । ऊ दिन से फिनो लड़की बँसुरी में कइसे घुसे । ओकरा साथे राजकुमार के फिनो बिआह हो गेल आउ दूनो परानी बढ़िया से मिल-जुल के रहे लगलन। कथा गेलवऽ वन में, समझऽ अप्पन मन में ! सबके दिनवाँ वइसेहीं फिरे, जइसे राजा के बेटी के दिन फिरल। एक दिन तोरो कनेया आत, मिल-जुल के रहिहँऽ घर में, चुनरी रंगइहँऽ लाल रंग में ! 