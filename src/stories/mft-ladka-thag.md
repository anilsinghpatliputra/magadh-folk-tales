---
slug: "/mft-ladka-thag"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "लड़का आउ ठग"
---
एगो हलै पंडित जी । ऊ बिजनेस के काम कर हलै । ओकरा एगो लड़का हलै। ऊ लड़कावा घरा पर बड़ी जुआ खेलऽ हलै । ओकर मइया के रोज सब सिकाइत करे आवे कि तोर बेटवा बड़ी जुआ खेलऽ हौ । सुनते-सुनते एक दिन लड़कावा के मइया ओकर बाबूजी ही चिठ्ठी लिखलकै कि हम बड़ी जोर से बेमार हकियो। ई से तूं एक दिन ला चल आवऽ । चिट्ठी लड़कावा के बाबू जी ही पहुँच गेल, तो लड़कावा के बाबू जी ऐला । ऊ अपन से औरतिया से पूछलका कि कौन बात होलो, से तूं हमरा हीं चिट्ठी लिखला कि तूं जल्दी चल आवऽ । लड़कावा के मैया सब बात कहलका, कि तोहर बेटा ऐसन हको कि रोज जुआ खेले ला परक गेलो हे । रोज पाँच-छ सौ रुपेया हार जा हको । लड़का के बाबू जी सोचलक कि हम अप्पन बेटा के परीक्षा ले लूँ !

लड़कावा साँझ के खेल-कूद के आयल । अप्पन बाबूजी से पूछलक कि की बात हको बाबू जी, कि तूं तुरते चल ऐला। बाबू जी कहलका कि ''हम अब बूढ़ा हो गेलियो हे। हमरा से अब कोय काम नै होवऽ हो । अब तूं जो, आउ तोही हम्मर बदल बिजनेस करऽ गन । जो रुपेया लेवे के हौ से ले ले !'' लड़कावा कहलक कि हमरा बीस हजार रुपेया दे दऽ । ओकरा बाबू जी बीस हजार रुपेया दे देलन । लड़कावा के एगो इआर हलै, जात के हलै कुरमी । लड़कावा सोचलक कि हम जाब तो हम्मर दोस्तवा कैसे रहत?  से ओकरो साथ ले लेलक, आउ दूनो साथै बेपार करे चललन। 

चलते-चलते दूनो दूर विदेस चल गेलन । उहाँ जा के बिजनेस करे लगलन । कुछ दिना के बाद बड़ी सा रुपेया कमा लेलन। एक दिन घर जाय ला सोचलक, कारण बड़ी दिन हो गेल हल घर गेला । ऊ अपन सथिया से कहलक कि आज हम जा हिओ घर, ओकर बाद तूं हो जैयहँ । अपन सथियो के ऊ दस हजार रुपेया दे देलक आउ अपने चल आयल घर । ओकर मैया-बप्पा पूछलक कि बेटा कैसन चललो बिजनेस?  तऽ ऊ लड़कावा कहलक कि देखऽ ने बाबू जी, बीस हजार रुपेया कमैलियो ! बाबूजी बड़ी खुस होलन आउ ओकर मैया कहलन कि अबरी केत्ता रुपैया लेके जा हें?  

''अभी तो हमरा पैसा हइए हे !'' फिन चलल ऊ घरा से। फिनो बड़ी रुपेया कमैलक दोस्तवा से कहलक कि अबरी तूं जो घरा । इयरवा कहलक कि ठीक कहऽ हैं । अबरी हम जा हिओ । इयरवा के कहलक कि जो आउ घरा कुछ समान भी ले ले जो। ऊ बड़का सहर में गेल बाकि ओकरा कुछ पसंद नै पड़लै, खाली एगो सीप पसंद पड़लै। से ऊ छोड़ देलकै । ऊ सीपवा में एगो बड़ी नीमन पत्थर हलै । ओही पत्थरवा खाली ले लेलकै । इयरवा कहलकै कि बल, पत्थरा तूं ले चल! ई बड़ी अच्छा पत्थर हौ। दोस्तवा नै लेलक आउ आगे बढ़ गेल । इयरवो के भी मन ऊब गेल हल । ओहें ऊ पत्थरवा पटक देलक, तो पत्थरवा से तीन गो लाल निकलल। ऊ तीनों लाल लेके चलल। 

चलते-चलते रात हो गेल। ओकर घर एगो जंगल से हो के जाय पड़ऽ हलै । जंगला में एगो ठग के घर हलै । घर में एगो बुढ़िया रह हलै ऊ बोलल, ''ऐ बेटा बड़ी रात हो गेलो । जंगल हको से कइसे जैइमाँ?'’ लड़कावा कहलक- ''बल, हम चल जइबो।'' बुढ़िया सोचलक कि अब हम एकरा कैसे फँसाउं? तब बुढ़िया एगो इमली के डाढ़ तोर के दे देलक, आउ कहलक कि ''बल, आगू हम्मर एगो बेटी रहऽ हको । ओकरा दे दीहँऽ, ई दवाई हकै ।'’ आगे देखऽ हके, तो सच्चे एगो लड़की हके । लड़किया कहलकै कि ''बल, ए भैया, रात हो गेलो, घरा अभी कइसे जैइमाँ? आधी रात हो गेलो हे । घर हइए हौ तो बल, ऐहें ठहर जो ! भोर होतौ तो जैहेंऽ!'' लड़कावा रस्तवे में इमलिया के सब पतवा तोड़ देलकै हल, आउ केवल एक पत्ता रहे देलक हल। लड़किया के ऊ कहलक कि ले ई डाढ़िया, तोरे माय देलको हे। लड़किया सोचलक- '’बल, हमर मैया पागल हो गेल हे, कि एक पत्ता देलक है। एकरा हीं एक पैसा हे, कि एक लाख हे, कि केतना हे !'' ओकरा कुछो नै पता चललै। अन्हारे लड़कावा अप्पन घर पहुँचल आउ मौज से रहे लगल। 