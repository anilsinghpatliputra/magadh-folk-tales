---
slug: "mft-ajholawa-bahini"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "अझोलावा बहिनी"
tags: "sibling loyalty, mistreatment, adversity, support, empowerment"
---
एगो राजा हले, उनको सात गो बेटा आउ एगो बेटी हल । सातो भाई पढ़-लिख के तइयार हो के नोकरी करे जाय लगलन, तो अप्पन बहिनी से कहलन कि तोरा कोई भउजाई दुःख देतउ, तो हमनी से सब बात कह दिहें। समझा के ऊ सब भाई परदेस चल गेलन । अझोलवा बहिनी खाय ला माँगलक, तो छोटकी भउजइया कहलक कि ''उहं, अइसहीं खाय ला देवउ! जो करिया कम्मल उज्जर करके आव, तो मिलतउ न तो न मिलतउ!'' कम्मल ले के अझोलवा बहिनी बगीचा में जा के रोवे लगल, आउ कहे लगल कि - *''सातो भइया गैलन परदेस, छवो भउजी कयलन वनवेस।''* ई रोआई सुन के बगइचा के सब चिरईं उतर के कहलन कि काहे ला रोइत हें अझोलवा बहिनी? ऊ कहलक कि ''भउजी करिया कम्मल के उज्जर करे ला कहलन हे, बिना सोडा-साबुन के !'' से सब चिरई कम्मल पर हग देलन, आउ कम्मल उज्जर हो गेल। 

अझोलवा बहिनी कम्मल ले के गेल आउ कहलक कि अब दऽ न खाय ला, ई का कम्मल उज्जर हो गेलवऽ। भउजइया कहलक कि ''अगे दुर्र ! अइसहीं खाय ला मिलतउ? जो बिन हँसुआ-चिलोही आउ बिना टांगी-गड़ाँसी के झुर्री तोड़ लाव, तो खाय ला मिलतउ !'' अझोलवा बहिनी फिनो बगीचा में जा के रोवे लगल *''तो भइया गेलन परदेस, छवों भउजी मोरा बड़ दुख देलन, कउची से झुरिया तोड़ीं हो राम !''* ई सुन के सब चिरई मार लोल, मार लोल पेड़ से बड़ी मानी झुर्री गिरा देलन। अझोलवा बहिनी झुर्री ले के घरे चल गेल, आउ झुर्री दे के कहलक कि अब दऽ खाय ला। भउजइन फिनो कहलन कि ''अगे दुर्र ! अबहिंये खायला देवउ? जो सौ मन धान बिना ढेंकी मूसर के कूट के लाव, आउ एको चाउर घटतउ तो खाय ला न देवउ!'’ 

अझोलवा बहिनी बगीचा में जा के फिनो रोवे लगल *''सातो भइया गेलन परदेस, भउजी मोरा बड़ दुख देलन, कउची से धनवाँ कूटिअई हो राम।''* सुन के सब चिरई पेड़ से उतरलन, आउ पूछलन कि अभी तक खाय ला न देकउ हे? अझोलवा बहिनी कहलक कि कहाँ देलक हे? सौ मन धान बिना ढेंकी मूसर के कूटे ला कहलक हे । चिरइअन कहलन कि अच्छा खोल धान ! ऊ धान खोललक । चिरई सब पट-पट सब धान के फोर देलन। ओकरा में एगो कानी चिरइयाँ एगो खुद्दी चोरा लेलक । अझोलवा बहिनी धान के चाउर तउला देलक, तो ओकरा में एगो खुद्दी घट गेल। फिनो भउजी कहलकई कि जब तक ऊ खुददी न लयवें, तब तक खाय ला न मिलतउ । अझोलवा बहिनी फिनो बगीचा में जा के रोवे लगल- *''कउन चिरइयाँ एगो खुदिया चोरवलक हो राम !''* सब चिरइअन जमा हो गेलन आउ देखलन कि कानी चिरइयाँ के घउका फूलल हे, से सब चिरई ओकरा मार लोल, मार लोल घउका में से खुद्दी निकाल लेलक आठ अझोलवा बहिनी के दे देलक। 
 
खुद्दी ले के ऊ घरे आयल आउ खाय ला माँगलक । भइजइअन तइयो ओकरा खाय ला न देलक । फिनो कहलक कि बिना लोटा-डोरी के पानी भर लाव! अझोलवा बहिनी इनरा पर जा के रोवे लगल- *'’सातो भइया गेलन परदेस, भउजी मोरा देलन बनवेस, कउची से पनिया भि‍रअई हो राम !''* ओकर रोआई सुन के इनरा के पानी ऊपरे चल आयल । पानी भर के ऊ घइला ले के चलल । पीछे से ओकर सातो भइवन घोड़ा पर चढ़ल चलल आवइत हलन। अझोलवा बहिनी पहिले घरे पहुँचल, ठीक पीछे से भइवन भी आ गेलन । अप्पन बहिनी के दुबरायल देख के सब भउजइअन से पूछलन कि बताव, तोहनी कउन दुःख देलहीं हे? ओहनी कोई न बोलल, तो अझोलवा बहिनी से पूछलन कि बताव तोरा कउन दुःख दे हलउ? बहिनी कहलक कि सब भउजी तो खाय ला देलो चाह हलन, बाकि छोटकी भउजी न देवे दे हलन । ई सुन के सातो भाई ओकरा गड़हरा भरा देलन आउ अप्पन बहिनी के साथे रहे लगलन।