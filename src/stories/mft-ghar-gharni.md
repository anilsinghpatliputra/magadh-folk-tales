---
slug: "mft-ghar-gharni"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "घरनी से घर चलऽ हे"
---
एगो राजा हलन । उनकर तीन गो लड़कन हलन। तीनों जब पढ़-लिख के तइयार भेलन, तब राजा तीनों के एक जगुन बइठा के पूछलन कि ''घर से घरनी चले हे, इया घरनी से घर चले हे?'’ तब बडका आउ मंझिला जबाब देलक कि ''घर से घरनी चले हे।'' छोटका कहलक कि ''घरनी से घर चले हे।'' तब राजा छोटका लइका के महल से निकाल देलन, आउ एगो खाली घर दे के कहलन कि ''एही में रह के बतावऽ कि कइसे खाली घरनी से घर चलऽ हे!'' 

तब छोटका लइका महल से निकल गेल, आउ ओही घर में रहे लगल। एक दिन रानी से कहलक कि ''अब हम जाइथीवऽ परदेस! हम बारह बरीस पर अबव। एतना दिन में तूं तीन चीज ठीक करिहँऽ। एक- तूं एगो मकान बनौले रहिहँऽ, दू- एक लड़का पैदा कर लींह, तीन- सादी कर के रखिहँऽ!'’ एतना कह के छोटका लइका परदेस चल गेल। 

एन्‍ने रानी रोज लइकन से गंगारट मँगावथ। दू मन गंगारट मँगा के दू बक्सा में भर के रख देलन। एकरा बाद बेगार मँगा के मरदानी भेस में घरे से चललन। घर पर नोकर-चाकर रहे लगलन। रानी चल गेलन एगो मरवाड़ी के पास आउ उहँई रात के ठहर गेलन। मरवाड़ी के लड़का ऊ दूनो बक्सा के उठा के देखलक तब सोचलक कि एकरा में बड़ी रकम हे। एही से ऊ ओइसने दूसर बक्सा से बदल देलक। रानी सब चीज के देख रहलन हल। भोर होयल तऽ बेगार पर ऊ दूनो बक्सा के लाद के मारवाड़ी के इहाँ से घरे लौट अयलन। घरे आन के देखलन कि बक्सा में बड़ी मानी रकम हे। 

पथेरा के हुकूम दे के ईंटा पराय लगल। लौंड़ी पर घर-दुआर छोड़ के जनानी ठाट-बाट में सफर करे निकललन। ऊ उहाँ चल गेलन जहाँ ओकर पति रहऽ हलथिन। ऊ सहर में एगो अहीरिन हीं ठहर गेलन आउ ओकरा से मौसी के नाता जोड़ लेलन। अहीरिनिया कहलक कि ''हम हम तोरा चीन्हइत न हिवऽ!'' तब ऊ कहलन कि ''जहिना तोरा गवना होलवऽ हल, तहिने हमर जनम होयल हल!'’ 

एकरा बाद ऊ ओकरे हीं रह के दही बेचे लगलन। दही बेचइत-बेचइत अपन मरद भिरु जाय लगलन। दही खिलौते-खिलौते ओकरा साथे परेम करे लगलन। ओइसहीं एक महीना तक कयलन आउ उनका 'गरभ' रह गेल। फिन रानी अप्पन घरे आवे ला सोचलन, आउ दही खाय ओला से कह देलन। राजा कहलन कि घरे जाइत खानी तूं जो माँगवऽ ओही देम। रानी कहलन कि (1) गला के मोहरमाला, (2) हाथ के अँगूठी आउ (3) एगो रूमाल दे दऽ! ई सब ले के छोटकी रानी अप्पन घरे चल अयलन। 

एन्‍ने तब तक कझावा लग के तइयार हो गेल हल, आउ मकान बने लगल। मकान भी बन गेल। ओकरा बाद लड़का जनम लेलक। ऊ खूब बढ़े लगल। दू-चार बरस हो गेल। फिन मर-मकान, नोकर-चाकर पर छोड़ के मरदानी ठाट-बाट में एगो दोसर सहर में गेलन। उहाँ पर एगो राजा हले। ओकर नागिन अइसन सुन्नर लड़की हल। ओकरा से कोई सादी नऽ करऽ हल, तऽ ओकरा से ई सादी कर लेलन। कोहबर मिलल, कोहबर में दू खटिया बिछावल गेल। एगो पर लइका, आउ एगो पर लइकी सूतल। दीया बरइत हल। लड़की के मुँह से नागिन निकलल। भेस बदलले दूसर खटिया पर सूतल राजा हलन। नगिनिया के ऊ मार देलन। एकरा बाद दूनों रहे लगलन। 

एक दिन लड़किया अप्पन भउजाई से कहलक कि हम्मर मरदाना हमरा से अलगे सूतऽ हथ आउ बोलथ नऽ। राजा सरहज से कहलन कि बिना घरे गेले आउ बाप-माय के गोड़ लगले नऽ बोल सकऽ ही। से ऊ रोसगद्दी करा के चललन। घरे पहुँच गेलन। इहाँ जनानी ठाट बदल लेलन। तब नयकी रानी बड़ी रोवे लगल। तब रानी समझवलन कि कुछ दिन के बाद राजा चल अयतन, घबड़ाय के जरूरत न5 हे। इहे तरह से बारह-बरस पूरे ला होयल। दू-चार दिन बाकि हल, तब रानी अप्पन बेटा से कहलक- '’तूं एगो घोड़ा पर चढ़ के जा, आउ रस्ता में जहाँ तोर बाबूजी मिलतथुन, उहाँ प्रणाम कर के लौट जइहँऽ!''
 
लइका घोड़ा पर चलल जाइत हल, आउ ओन्ने से ओकर बाप भी आ रहलन हल। दूनो रस्ता में भेंटलन। लइका घोड़ा से उतर के प्रणाम कयलक, आउ फिन घोड़ा के घरे दने लौटा देलक। राजा न चीन्हलन, आउ सोचइत आवइत हलन कि ऊ कउन हल! दूनो घरे आ गेलन। रानी थरिया में पानी ले के गोड़ धोवे लगलन। तब राजा खीसे हाथ में तेगा ले के तइयार हो गेलन, आउ पूछलन कि लइका काहे जनमवलऽ?  खीस देख के रानी मोहरमाला, अँगूठी आउ रूमाल देखा देलन। राजा शान्त पड़ गेलन। फिन ऊ अप्पन बाबूजी से मिललन आउ पूछलन कि अब बतावऽ ''घरनी से घर चलऽ हे, कि घर से घरनी?'’ फिन सब लोग खुसी-खुसी रहे लगलन । 