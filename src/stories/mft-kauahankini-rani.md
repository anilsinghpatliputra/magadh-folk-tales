---
slug: "mft-kauahankini-rani"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "कउवाहँकनी रानी"
---
एगो राजा के सात गो रानी हलन। सातो रानी से एको बाल-बच्चा न हल। एक दिन एगो साधु राजा के बतौलक कि सात आमओला घउद के दहिना हाथे झबदा से मार के बावाँ हाथे लोक लीहँऽ । आन के सब रानी के एकहगो आम खाय ला दीहँऽ । राजा साधु के कहला मोताबिक कैलन आउ बड़की रानी के सातो आम देके कहलन कि सबहे एकह गो खा लीहँ । सबहे रानी एकह गो आम खा लेलन, बाकि छोटकी काम में बझल हलन से न खा सकलन । एकर हिस्सा भी ओहनीय सब खाके आँठी कोठी पर रख देलन । जब छोटकी रानी अयलन तो पूछलन कि का तो राजा जी आम खाय लागी लवले हथ? सबहे रानी कहलन कि उका तोर कोठी पर रखल हउ । जा के देखलन तो खाली आँठी रखल हे। बेचारी ओही आँठी के चाट-चूट के फेंक देलन । सबहे के गरभ न रहल आउ छोटकी रानी के गरभ रह गेल। छोटकी रानी से सबे बड़की बड़ी डाह कर हलन। सब मिल के ओकरा से कुटिया पीसिया करावऽ हलन। बेचारी दिनभर धान पसार के कउवा उड़ावइत रहऽ हलन, से ओकर नाम 'कउवाहँकनी' हो गेल हल। 'कउवाहँकनी रानी' घरे सब सुक्खल धान ले आव? हल आउ कूटऽ हल । अइसहीं ओकर दिन बीत रहल हल । 

''जब लइका होवे ला नवाँ महीना होयतऽ तो हमरा खबर दीहँऽ !'' - राजा बड़की रनियन के कह देलन हल । तब सबहे सोचलन कि अगर एकरा लड़का पैदा होयत तो राजा एकरे खूब मानतथुन, आउ हमनी के मान-आदर न करतथुन । कइसहूँ हमनी एकर लइका के मरवा दीहीं। जब लइका होवे ला होयल तऽ छोटकी रानी पूछलक कि कइसे लइका जनम ले हे? सबहे रानी कह देलन कि जाके गोड़-हाथ-मूँड़ी चूल्हा में घुसा दीहें, तऽ लइका के जलम हो जतउ! बेचारी सच समझ के ओइसहीं कैलक । जब एके तुरी लड़का-लड़की जलम लेलक, तो छोटकी रानी बेहोस हो गेल हल। एने बड़की ओकर लइकवन के चमइन से कुम्हार के मटखान में फेंकवा देलक, आउ रानी भीर ईंटा-पत्थर रख के राजा के खबर देलक कि छोटकी रानी ईंट-पत्थर के जलम देलथुन हे। 

राजा सुन के कपार पर हाथ धर के बड़ा अफसोस कैलन । अब हमरा लइका फइका न होयत, जे से वंस-बुनियाद चलत। एने कुम्हार-कुम्हइन मटखान में माटी लावे गेलन तो उहाँ लड़का-लड़की रोइत हलन। ओहनी बड़ी खुस होयलन कि ओहनी के कोई बाल-बच्चा नऽ हल। घर आन के ओकरा अपन बेटा-बेटी नियन पाले-पोसे आउ माने लगलन। जब खेले जुकुर होयल तो कुम्हरा ओहनी ला माटी के घोड़ा आउ माटी के गुड़िया बना देलक। 

ओहनी रोज राजा के पोखरा पर जा के कहऽ हलन कि ''माटी के घोड़ा, राजा के पोखरा में पानी पी!'' एकरा बाद लड़की कहलक कि ''मइया के मट्टी के गुड़िया सुपली-मउनी से फटक!'’ राजा दू-तीन दिन एही तरह से सुन के कहलन कि कहीं माटी के घोड़ा आउ गुड़िया पीये हे पानी? एही पर लड़का-लड़की कहलन कि ''कहीं रानी ईंटा-पत्थर के जलम दे हथ?'’ राजा सुन के दंग रह गेलन । उनका एको अब जबावे न चले। एकरे पर राजा पूछलन कि तू केकर बेटा-बेटी हेय। तो लइकन कहलन कि हम कुम्हार-कुम्हइन के बेटा-बेटी हियऽ। जाके राजा कुम्हार से पूछलन कि ई तोर बेटा-बेटी हऊ? तो कुम्हार सारा हाल कह सुनवलक । तब राजा समझ गेलन कि ई तो हमरे बेटा-बेटी हेय नऽ । तुरत ओकरा हाथी पर चढ़ा के घरे ले गेलन आउ रनिवास में भेज देलन। एकरा बाद फिर छओ रानी सोचलन कि कइसहूँ एकरा जान से मरवा देवे के चाहीं। 

एक दिन रानी चुपके से जलाध बोला के दुनहु के जान से मरवा देलन। जउन जगह दुनहु के कलेजा काढ़ के लवलक हल ओही जगह पर दूगो पउधा जलम गेल हल। लड़का एगो खूब मँहके ओला फूल के पौधा, आउ लड़की एगो बेला के फूल हो गेल हल। दूनों फूल के मारे लद गेल हल। एक दिन राजा के अंगना में एगो कउआ फूल तोड़ के गिरा देलक, जेकरा में से खूब मँहक निकलइत हल। राजा देख के माली के हुकुम देलन कि अइसने फूल आउ ले आन के डाली लगावऽ । माली फूल खोजइत खोजइत राजा के फुलवारी में देखइत हे कि ओइसने फूल के एगो पौधा मारे फुला के लद गेल हे। जइसहीं ऊ फूल लोढ़े खातिर सोचलक कि लड़की के अवाज में पेड़ बोले लगल- 
*सुनऽ सुनऽ मोर सहोदर भइया हो,* 
*राजा के नौकरवा फुलवा लोढ़े आवऽ हई हो।* 
*डाढ़े पाते लगहु नऽ अकास हो।*
 
एतना सुन के फूल के पौधा, जे भुइयाँ में पसरल हल से अकास में चल गेल। राजा के नौकर-चाकर सब उदास होके लौट गेलन आउ राजा के सब हाल कह सुनौलन। एकरा बाद समूचा सहर में ई बात फैल गेल। एतना सुन के छवो रानी फूल लोढ़े ला चललन। सोचलन कि फूल लावे ओली रानी के राजा खूब मानतन। फूल लोढ़े आवइत छवो रानी के देख के फिन लड़की बोलइत हे- 
 
*सुनऽ सुनऽ मोर सहोदर भइया हो,* 
सौतेली मइया फूलवा लोढ़े आवऽ हई हो।* 
*डाढ़े पाते लगहु नऽ अकास हो।* 
 
एतना सुन के फिन फूल के पौधा, जे भुइयाँ में सोहरल हलऽ, से अकास में चल गेल। एकरा बाद राजा हाथी पर चढ़ के फूल लोढ़े ला अयलन आउ फिन ओयसहीं बोल सुन के पौधा अकास में चल गेल। राजा भी उदास होके लौट गेलन। 

सब के लौटला के बाद कउआहँकनी से नऽ रहल गेल। त ऊ भी फूल लोढ़े खातिर चलल। छवो रानी कहे लगलन कि ''जाे, जो, जब सबहे कोई से फूल नऽ लोढ़ायल तो तोरा से चुम्हा जतउ?'’ जब अप्पन माय फूल लोढ़े ला नजीक आवे लगल, तऽ लड़की ओकरा देख के बोलइत हे- 
*सुनऽ सुनऽ सहोदर भइया हो,* 
*कउआहंकनी अप्पन माय फूल लोढ़े ला आवऽ हई हो!* 
*डाढ़े पाते जाहुँ सोहर हो!* 

एतना सुन के पौधा भुइयाँ में सोहर गेल आउ कउआहँकनी (उनका माय) खूब ढेर मानी भर खोइंछा फूल लोढ़ के राजा के दे देलक। एतना देख के राजा मन में विचरलन कि एकरा में कोई-न-कोई बात जरूर हे। ऊ तुरत अप्पन हाथी पर चढ़लन आठ बढ़ही के बोला के ओकरा काटे कहलन। सब बढ़ही सोचइत हथ कि कइसे काटल जाय। फूल के पौधा में से फिर अवाज आयल- 
*सुनऽ सुनऽ बढ़हिया भइया हो,* 
*नीके से कटिहऽ पेड़वा हो, मोर हथवा-गोड़वा न कटाय!* 

एतना सुन के बढ़ही खूब असतिर से पेड़ काटलक, तऽ ओकरा में से बारह बरीस के कंचन छोकड़ा निकलल। लड़का सब कहानी कह के सुनवलक। एकरा बाद एगो आउ पेड़ कटावल गेल। ओकरा में से भी एगो बारह बरीस के लड़की निकलल । राजा सबहे वृत्तांत सुन के छवो रानी के गढ़हरा भरवा देलन, आउ ''कउआहँकनी'' रानी के साथे रहइत अच्छा तरह से राज-पाट करे लगलन ।