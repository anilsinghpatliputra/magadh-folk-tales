---
slug: "/mft-pandit-panditain"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "पंडित जी आउ पंडिताइन"
---
एक गाँव में एगो पंडित जी आउ उनकर जनाना रहऽ हलन। उनका नऽ कोई बाले हल, न कोई बच्चे हल । ऊ दिन माँग हलन तो रात खा हलन, आउ रात माँग हलन तो दिन खा हलन । माने कि उनकर जीवन माँगइत-खाइत बीत रहल हल। पंडिताइन जी के इच्छा एक दिन पूआ खाय के भेल। पंडित जी पूआ के सरंजाम जुटवलन। जजमान हीं से दूध-गुड़ आउ आटा माँग लौलन । पंडिताइन जी ओकरा सान-ऊन के पूआ छानलन । पूआ नौ गो तइयार भेल । पंडित जी के खाय के इच्छा भेल। पंडित जी आउ पंडिताइन जी सभे पूआ के कठौत में लेके खाय ला बइठ गेलन । तब पंडी जी कहथ कि हम जादे मेहनत कइली हे, से हम पाँच पूआ खायम। पंडिताइन जी कहलन कि हम सानली बनवली हे, से हमही पाँच पूआ खायम। पाँचे पूआ ला दूनों लड़े लगलन । तऽ विचार कयलन कि दूनो के सत रहे के चाही, जे पीछे उठत ओही पाँच पूआ खायत। एही निश्चय कर के दूनो सूत गेलन । बिहान भेल तइयो दूनो में कोई नऽ उठथ।
 
ऊ सोचथ कि हम पहिले उठ जायम, तऽ हमरा चारे पूआ मिलत । दूनो अप्पन-अप्पन जिद पर सूतल हलन। पड़ोसिन आग-पानी ले जाय ला केंवाड़ी खोलावथ बाकि ऊ दूनों में से कोई उठवे न करथ । ई देख के पड़ोसिन उनकर केंवाड़ी उठा के देखलन कि ओहनी दूनो एके जगह सूतल हथ । लगल कि मर गेलन हे। जब ई निश्चय हो गेल कि ओहिनी ठीके मर गेलन हे, तब पड़ोसिन सोचलन कि उनकर काम-किरिया कर देवे के चाहीं । एकरा बाद बाँस के ठठरी पर उनका उठा के जरावे ला चिरारी पर ले गेलन । उहाँ चिता बोझायल, आउ उनका ओकरा पर रख देवल गेल। फूँकेओलन भी नवे गो हलन। जब चिता में आग लगावल गेल, तब पंडित जी फुरफुरा के उठलन आउ कहलन कि ''ले हरमजादी, तूहीं पाँच गो खो, हम चारे गो खायम।'' डेरा के फूँकेओलन सब भागलन कि ई तो हमनीये के खाय ला कहइत हवऽ। पंडी जी जब घर में जाय लगलन, तब उनका कोई घरे में घुसे न देवे कि ई तो भूत बन गेलन हे, आउ सउंसे गाँव के खा जथुन। 

हार मान के पंडित जी आउ पंडिताइन जी एगो बड़ के पेड़ पर रहे लगलन । सब कोई जान गेलन कि पंडित जी आउ पंडिताइन जी भूत बन के एही बड़ के पेड़ पर रहऽ हथुन । से उनका डरे ऊ रास्ता बन्द हो गेल। ढेर दिन के बाद पंडित-पंडिताइन के नौह आउ बार बड़ा-बड़ा बढ़ गेल, आउ करिया, मैल-कुचैल रूप उनका एकदम सच्चे के भूत बना देलक। 

बड़ी दिना के बाद ऊ गाँव में एगो सिपाही आयल। ऊ सिपाही ई बवंडर के सुनलक, तो लोग से कहलक कि भूत-परेत कोई चीज न हे। तब गाँवओलन उनका से कहलन कि तनी रात के तू उनका भिरू जइहँऽ तब जानवऽ । सिपाही बोलल कि हम जायम। रात के एगो घोड़ा के पर सवार होके ऊ उहाँ गेल। रात खानी घोड़ा के अगाड़-पिछाड़ बान्ह देलक, आउ उहई अराम करे के सोचलक । जब अधरतिया भेल तब ऊ दूनो जना पेड़ पर से उतरलन आउ नीचे गिरल फल-उल चुन के खाय लगलन। देख के सिपाही जी के तो प्रान सूख गेलक । ऊ झट से घोड़ा के खाली अगाड़ खोललक आउ सवार हो गेलक । एक चाभुक मारलक तो घोड़ा हनहनाइत भागल। पिछाड़ के खूंटा कुबर के पगहे के साथे लपटायल चलल । जब घोड़ा दउड़े तो पीछे से खूँटा फटाफट सिपाही जी के लगे। तब सिपाही बार-बार कहे लगलक कि अब छोड़ दिहीं पंडित जी, हम फिन न आयब । ओहनी दूनो के सिपाही खूब गोड़ पड़लक तइयो खूंटा के चोट फटाफट सिपाही के लगइत रहल। 

सिपाही गाँव में पहुँचलक तो लोग देखलन कि सिपाही जी के देह सगरो से टूटल-फाटल हे। जल्दी-जल्दी ओकरा हरदी-चूना लपेटल गेल । सिपाही कहलक कि अब हम जान गेली कि भूत कइसन हो हे?  ओने पंडित जी आउ पंडिताइन जी सोचलन कि हमनी एही भेस में कब तक जिनगी बिताईं। ई सोच के ओहनी अप्पन स्थान बदल देलन । ऊ एगो पोखरा के किनारे जाके रहे लगलन। रोज नेहा-धोआ के अच्छा से रहे लगलन । बाकि उनका पास कपड़ा न हल से गाँव में जाय में ओहनी बड़ी लजा हलन। 

ओहनी कपड़ा ला उपाय सोचलन कि जब धोबी इहाँ कपड़ा लेके आवे तो हमनी धड़ाम-धड़ाम पोखरा में कूद जाईं । ऊ धोबी हमनी के भूत जानके सब कपड़ा छोड़ के भाग जायत। दूनो एही उपाय कैलन । पहिलका दिना तो धोबी एगो भी कपड़ा नऽ छोड़लक बाकि दूसरका दिन धोबी एगो-दूगो कपड़ा छोड़ देलक । ओहनी दूनो ओही कपड़ा पेन्ह के घरे चल अयलन । पंडित-पंडिताइन के ई कथा खूब कहल-सुनल जा हे। ज्यादा लालच करे के एही फल हो हे । 