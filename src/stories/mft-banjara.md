---
slug: "mft-banjara"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "बनजारा"
tags: "nomadic, resilience, family, magic, adventure"
---
एगो बनजारा हल । ऊ दूर-दूर तक के व्यापार करऽ हल। कुछ दिना के बाद ओकर सब व्यापार के माल बाहरे डूब गेल। घरे ऊ दुखी होके लौटल । ऊ एकदम गरीब हो गेल आउ लकड़ी लाके बेचे खाय लगल । एक दिन ओकरा ही एगो हित ही से नेवता आ गेल । सोचलक कि कल्हे के बदल आझे लकड़ी लाके धर दीहीं । 

जंगल में जाके लकड़ी तोड़े लगल । पेड़ पर एगो खोता देखलक, जेकरा में दूगो लाल-लाल अंडा देखलक । ओकरा ऊ ले लेलक । लकड़ी भी लेके घरे चल आयल । ऊ दूनो अंडा अप्पन दूनो लड़कन के देलक आउ नेवता पर चल गेल। दूनो भाई अंडा से खेलइत हलन । ऊ अंडा केतनो पटकला पर न फूटे । दूनो भाई सोचलक कि अंडा रहइत तो फूट जाइत हल, से ऊ एगो सेठ भीर ले गेल । सेठ भीर जाके अंडा देखैलक, तो सेठजी कहलन कि हम एकरा दस हजार रुपेया देबवऽ । दूनो भाई अंडा लेके उहाँ से चल देलक आउ सोचलक कि ई अंडा न हे, कोई दामी पत्थर हे। से आउ दरब मिलत। 

दोसर सेठ भीर ओहनी गेलन आउ ओकरा देखौलन । सेठ देख के बीस हजार देवे ला कहलक। तेसर सेठ भीर जाके ओहनी अंडा देखौलन, सेठ ओकरा चालीस हजार देवे ला तैयार भेलन, तो लड़कवन दे देलन आउ सेठजी ओहनी के सब रोपेया दे देलन। ओकर बाप अयलन तो रुपेया देखलन, आउ कहाँ से एतना रुपेया आयल से पूछलन, तो लइकन सब हाल कह सुनौलन । बनजारा कहलक कि जेकर अंडा में एतना गुन हे, तो ओकर चिरईं में केतना गुन होयत । से ऊ ओही खोता भीर गेल, जहाँ से अंडा लौलक हल आउ चिरई के घर ले औलक । आन के पिंजड़ा में धर देलक । बनजारा रोपेया लेके फिना व्यापार करे चल देलक । 

एक दिन लाल खरीदे ओला सेठ बाबा जी से पतरा देखौलक कि ई लाल अंडा देवे ओला चिरई के जे खा जायत ओकरा का होयत?  तो बाबा जी कहलन कि जे एकर मस्तक खा जायत से राजा हो जायत, आउ जे करेजा खायत से लाल पैदा करत। से सेठ बंजरवा किहाँ आयल आउ लइकवन के माय से कहलक कि तोरे लइकन हमरा लाल देलन हे? आउ ऊ लाल अंडा पारेओला चिरई तोरे पास हे? हमरा ओकर सिकार बना के खिया दऽ । बंजारिन कहलक कि कोई हरजा तो न हे । साँझ के अपने के अँगेया हो गेल । साँझ के चार बजे सेठ पहुँचलक तऽ पिंजरा से निकाल के चिरई के मूँड़ी काट देलक । तब तक ओकर दूनो लइकन चल अयलन । बड़का भइया देखलक तो मुँड़िया लेके भाग गेल, छोटका देखलक तो करेजिया लेके भाग गेल । दूनो ओने जा के, आउ पका के एगो मूँड़ी आउ एगो करेजी खा गेलन। 

रसोई बन गेल तो बंजारिन सेठ के बीजे करौलक । सेठ खाय ला बैठल तो मूँड़ी-करेजी न देख के पूछलन कि कोई आउ खयलक हे? ऊ कहलक कि दूनो लइकवन मूँड़िया आउ करेजिया ले भागल हे । सेठ कहलक कि जब दूनो लइकन के मरवा देवऽ आउ ओकर करेजा पर हम नेहायव तऽ बचवऽ । तऽ बदचलन बंजारिन कहलक कि एमें कोई हरजा न हे। तब सेठ भोजन कर लेलक आउ घरे चल आयल । 

बंजारिन जलाध बोला के दूनो लइकन के धरौलक । जलाध ओहनी के लेके जंगल चलल। दूनो लइकन पूछलन कि हमरा काहे ला मारवऽ ? छोटका लइकवा मुँह से दूगो लाल उगिल देलक आउ जलधवा लेके चल देलक । दूनो भाई ऊ बस्ती छोड़ के चल देलन आउ दूसर जंगल में पहुँच गेलन । एगो चट्टी में जाके दूनो ठहर गेलन । बड़का भाई समान खरीदे गेलन, तो एगो राजकुमारी के सुअम्बर होइत देखे लगलन । ओही घड़ी हाथी आन के उनकर गला में जयमाला डाल देलक । उहईं उनकर सादी हो गेल। 

छोटका भाई बड़ी देरी होते देख के दोसर जगुन चल गेलन तो एगो बड़का सहर मिलल । एने बड़का भाई के इयाद परल कि हम स्वार्थ में भूल के छोटका भाई के खबर न ले ली हे, से ऊ राह से जायओलन सब अदमी के बोला के देखे लगलन कि ओकर भाई कइसहूँ पहचना जाथ। छोटका भाई सहर में जाके एगो बेसवा ही ठहर गेल, आउ लाल पैदा करके जलसा कैलक, आउ एगो पुतरिया के नाच करौलक । नाचे में ताल टूटे, तो ओकरा एगो लाल दे देवे । ओकरा बाद पतुरिया लइकवा के अप्पन घरे ले गेल । ई जान के कि ई लाल उगिलऽ हे, ओकरा अइसन चीज दे देलक कि खूब कै करे लगल, आउ पूरा ढेर मानी लाल उगिललक । ओही सहेट में ऊ चिरई के करेजा भी निकल आयल ।

ऊ बेसवा करेजा के ऊहें के दिरखा पर रख देलक । तब लइका के मुँह से लाल उगिलना बंद हो गेल । ऊ ओकरा घरे से निकाल देलक से ऊ निरास होके उहाँ से चल देलक आउ बिन खैले-पीले अगाड़ी बढ़ल जाइत हल ।
 
रस्ता में एगो साधु के दूगो चेला लड़इत हलन। साधु के मरला के बाद उनकर तीन गो चीज ला एहनी अपने में बतकुच्चन करइत हलन- तसला, मृगछाला आउ सोंटा । लइकवा सुने लगल । तसला के गुन हल कि ओकरा से खाय ला जे चीज माँगल जाय ऊ दे दे हल, आउ जेतना आदमी खायल चाहे, खा ले हल। मृगछाला पर बइठ के अदमी जहाँ चाहे तहाँ चल जा हल । कहला पर सोंटा केकरो पीटऽ हल आउ ओकरा एक दने से सुँघा देवे पर अदमी गदही हो जा हल, आउ दोसर दने से सुँघा देवे पर फिन ऊ अदमी बन जा हल । चेलवन के लड़इत आउ ई सब जान के बनजरवा के छोटका लइकवा कहलक कि हम तोहनी के लड़ाई फरिया देबवऽ । तोहनी बजार से दू गो तीर ले आवऽ । दूनो तीर लेके अयलन । बनजरवा के लइका दूनो तीर बिगलक आउ कहलक कि जे तीर लेके पहिले आवत ओकर दू चीज मिलत, आउ पीछे आवेओला के एक चीज मिलत। ओहनी दूनो जब तीर लावे गेलन तो ई तीनो चीज लेके चल देलक । 

जाके फिन ओही सहर में ओही बेसवा ही पहुँचल । जा के सोंटा के हुकुम देलक कि एकरा सोंटऽ । सोंटवा बेसवा के बढ़िया से सोंटे लगल, तब ऊ पूछलक कि हमरा काहे ला मारइत हें, तो बनजारा के बेटा कहलक कि हम लाल के साथे जे उगिलली हे, से हमरा दे दे । त ऊ चिरई के करेजी के जगह बता देलक आउ ई लेके ओकरा खा गेल। अब बेसवा के एक दने से ऊ सोंटा सुँघा देलक, त ऊ गदही हो गेल। फिन बनजारा के बेटवा ऊ सहर से चलल आउ उहाँ पहुँचलन जहाँ ओकरा चीन्हे ला बड़का भाई पहरा बइठवले हल । ऊ गदही के लेले जाइत हल, से राजा के पास पकड़ा के गेल । दूनो भाई मिल गेलन आउ रहे लगलन । बड़का भाई पूछलक कि तू गदही काहे ला ले-ले चलइत हऽ ? अब तो हमनी राजा हो गेली, कमी कउनो बात के न हेयऽ । छोटका भाई कुछो न कहलक । तब एक रोज उनकर भउजाई खाइत खानी पूछलथिन कि ''गदही काहे ला ले ले चलइत हऽ। का मेहरारू हथुन कि साथे ढोयले चलइत हऽ ?'' ई सुन के छोटका भाई गदही के अप्पन सोटा सुँघा देलन । गदही बारह बरस के राजकुमारी के रूप में परगट हो गेल। सब मिल-जुल के उहाँ साथे रहे लगलन।

कुछ दिन के बाद दूनो भाई राय-मसवरा कैलन कि अब चल के अप्पन माय-बाप के ले आवे के चाहीं । से दूनो मृगछाला पर बइठ के घरे गेलन। इहाँ बाप दुख में आन्हर हो गेलथिन हल, आउ माय सेठ किहाँ रहे लगलथिन हल । से ओहनी बाप के आउ सेठ के साथ माय के भी मृगछाला पर बइठा के चललन। राह में माय आउ सेठ के दरिआव में गिरा देलन। बाप के लेके अप्पन राज में आ गेलन, आउ दूनो भाई मिल के बाप के साथे राज करे लगलन । नेकी के नेक आउ बदी के बद भेल । खिस्सा खतम पइसा हजम । 

