---
slug: "/mft-panduk-rajkumari"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "राजा के बेटी पंडुक"
---
एगो राजा हलन। ऊ बड़ी गरीब हलन । उनका एको बाल-बच्चा नऽ हले । उनखनी दू परानी हलन। सोचलन कि हमनी के बाल बच्चा नऽ हे से एकर कुछ उपाय करे के चाहीं । उनखनी दूनों आपसे में बतिआइत हलन । एतने में उनकर गोतिनी आ गेलइन से पूछे लगलन कि तोहनी फुसुर-फुसुर का बति आइत हऽ । उनखनी दूनो कहलन कि हमनी के बाल-बच्चा नऽ से ही दुख-सुख बतिआइत ही आउ का ?

तब उनकर गौतिनिया कहलकइन कि हम्मर नइहर में एगो बड़का महातमा रहऽ हथ। से ओही सब हाल बतलयथुन । तोहनी कउनो जाके उनका से पूछऽ गन । एकर बाद उनखनी की दूनों अपने में बहस करे लगलन कि तूं जा तऽ तूं जा । गोवति‍नियाँ कहलक कि चलऽ हमहूँ  चलइत हिवऽ । उनखनी तीनों चललन । जाइत-जाइत तीनों परानी महातमा के कुटिया पर पहुँचलन। आउ सब अप्पन हाल- समाचार सुनौलन । महात्मा कहलन कि एगो कउनो पक्षी आज से नव महीना के बाद होतवऽ।

तीनों आन के अप्पन घरे रहे लगलन । नवाँ महीना में रानी के एगो पंडुक भेल। राजा चमइन के बोला के कह देलन कि कोई से मत कहिहें कि हमरा पंडुक भेल है । सब से कहिहें कि लड़की भेल है। 

जब रानी के नेहाय के दिन होल तब सब गाँव-घर के मेहरारून लड़की के देखे ला अयलन । राजा लड़की के घरे में नेहाय ला कह देलन हल, काहे से कि बड़ी टोटरम से लड़की के जनम भेल है। से बारह बरीस तक लड़की पिंजड़ा  में रहत आउ घर से बाहर न निकालल जायत । लोग भी समझ गलन कि बड़ी टोटरम से लड़की भेलइन हे, से ओकरा टोटरम में रखले हथ।

जब छव महीना भे गेल तब बेटी के बिआहे ला राजा के सोच पड़ल। सादी भी ठीक हो गेल । सादी होइत खनी लड़की के मुँह नऽ देखावल गेल । राजा कहलन कि लड़की के बारह बरीस तक पिंजड़ा में रखे ला टोटरम हे। से एकरा कोई नऽ देखत । एकरा बाद लड़की के नाम पर पिंजड़ा में पंडुक के विदा कर देल गेल। सास इहाँ देखलन पिंजड़ा बन्द । पूछे पर ओही खबर मिलल । 

जब ढेर दिन हो गेल, त सास पिंजड़ा खोल देलन। देखइत हथ कि एगो पंडुक हे। सब परिवार जर के भूसा हो गेलन। खीस के मारे ओकरा घर हीं छोड़ के अपने सब परदेश चल गेलन। इहाँ पंडुक देखलक कि घर में कोई नऽ हे, से ऊ एगो घइला अप्पन नरेटी में में बान्ह लेलक, आउ पोखरा पर चल देलक । उहाँ से पानी भर-भर के लान के अप्पन घर लीपे लगल, आउ नीमन से रहे लगल। 

गाँव-घर के लोग देखथ तो ओकर घर में किल्ली बन्द रहे । ऊ सब सोचलन कि इनका ही खाली एगो पंडुके हे से केवाड़ी में किल्ली बन्द कयले रहऽ हे । पंडुक रात भर अप्पन घर में बारह बरीस के लड़की बन जा हले ।

एही तरह से कुछ दिन बीत गेल । एक दिन ऊ पोखरा पर पंडुक के रूप में पानी भरइत हल । ओही रस्ता से शिव-पार्वती जी सैर करे जाइत हलन । एकरा देख के पार्वजी जी समझ गेलन आउर उनका हिरदय में दया भर गेल । ऊ शिवजी से कहलन कि एकरा लड़की बना दऽ काहे से कि एकरा में सब गुन लड़की ओला लौकइत हे। एकरा पर शिव जो बड़ी खीसिअयलन, तइयो पार्वती जी जीद रोप देलन कि एकरा लड़की बनयवे करऽ। बड़की कहला- सुनला पर शिवजी के पार्वती जी के बात माने परल आउ ऊ पंडुकिया के लड़की बना देलन। ऊ दिन से पंडुक लड़की के भेस में अप्पन घरे रहे लगल। 

बड़ी दिन के बाद परदेस से ओकर सास-ससुर घरे अयलन तो पंडुक के लड़की के रूप में देख के बड़ा खुस भेलन। आउ सब परिवार बढ़िया से रहे लगलन । 
