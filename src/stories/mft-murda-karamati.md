---
slug: "mft-murda-karamati"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "मुरदा के करमात"
---
एगो महतो के चार लइकन हलन। ऊ बड़ा गरीब हलन। एक दफे चारों भाई अपना में बँटवारा करे ला लड़े लगलन। महतो जी कहलन कि ई घड़ी बँटवारा कउची के करबऽ? हम मर जायम तो हमर शरीर ले जाके राजा के बजार में रख दीहँ । राजा साँझ खनी सब समान खरीद ले हथन । राजा के दाम पूछला पर जाके कहिहँ कि मुरदा के दाम मुरदे कहत। महतो जी एक दिन मर गेलन । चारो भाई उनखा राजा के बजार में ले गेलन। सब सौदा बिक गेल तो लोग कहलन कि मुरदा तूं इहाँ काहे ला लवलऽ हे। ओहनी कहलन कि हम बेचे ला लवली हे । सोर भेल आउ ई खबर राजा भीर गेल। राजा आन के ओहनी से पूछलन तो ओहनी कहलन कि मुरदा के दाम मुरदे कहत। मुरदा बोलल कि हम्मर एक लाख दाम हे । हमरा ले जाके अप्पन दुरा पर सामने मचान बना के रख दीहँ । राजा ओहनी के एक लाख रुपया दे के मुरदा ले लेलन। चारो भाई रुपेआ बाँट के घरे चल अयलन । 

राजा के लड़का रात में उठलन आउ पेसाब करे गेलन तो मुरदा देख के हँसल तो ऊ पूछलन कि काहे ला हँसलें। मुरदा कहलक कि ई अइसन समय हे कि कोई अप्पन स्त्री से रति करे तो ओकरा लइका अइसन जनम लेत जे हँसे तो लाल झरे आउ रोवे तो मोती झरे । जेकरा गवना न होइल रहे से उहाँ कइसे जाय, राजा के बेटा पूछलन । तब मुरदा कहलक कि ओकरा हम पहुँचा देम। राजा के लइका चले ला तइयार हो गेलन । मुरदा पर बइठ गेलन । 

मुरदा उड़के उनकर ससुरार खिड़की के राह पर ले जाके पहुँचा देलक। रानी उनकर उहँही सूतल हलन। सब हाल अप्पन बतौलन जे-जे मुरदा कहलक हल। ओही समय में भोग-विलास कयलन । रानी उनका से चिन्हा माँगलन तो राजा कहलन कि हमरा जे लड़का होयत से हँसत तो लाल झरत आउ रोवत तो मोती झरत । तऽ ऊ मुरदा भीर आयल। मुरदा कहलक कि तूं सुद्ध होके आवे तऽ चढ़िहँ। उनका रानी नेहा देलन आउ मुरदा पर चढ़के अप्पन घरे चल अयलन । ओही मचान पर आके मुरदा ज्यों के त्यों पड़ गेल। राजा के लड़का उतर के ज्यों के त्यों सूत गेल। एकरा बाद मुरदा उठ के गंगा में परवह हो गेल । 

भोरे उठके राजा मुरदा के न देखलन तऽ राजा के लइका हाय मुरदा ! हाय मुरदा !  कर के रोवे लगलन आउ पागल जइसन हो गेलन । केतनो समझावे पर ऊ कुछो न बूझथ । लोग कहलन कि राजा साहेब अइसन मुरदा ले अयलन से उनकर लइका पागल हो गेल। 

ऊहाँ जब रानी के सात महीना के दिन भेल तो उनकर माय उनकर बाप से कहलन कि बहुत सिकाइत के बात हो गेल। तब ऊ पंडी जी से पूछलन कि एकरा जान मारे में ठीक हे? पंडी जी कहलन कि ई में दू जीव हो गेल । जान मारे में ठीक न हे। पंडी जी राजा के कहलन कि इनका जंगल में रख आवऽ । राजा चार कहार ठीक करके उनका जंगल में रखवा देलन । कहार जंगल में रखके घरे चल आयल । 

लड़की राते में डेरायल आउ रोवे लगल । बाघ, सिंह बहुत आयल बाकि ओकर रोआई सुनके भीरू न आयल । बिहान होयल तो डोली से निकल के चलल । रास्ता में एगो कानुन पत्ता बटोरइत हल, से भेट गेल । कानुनियाँ से पूछलक कि तू हमरा रखबे? तब कानुनियाँ कहलक कि चल तूं हमरा ही रहिहँ । कोई चीज के कमी न हे । कनुनियाँ ओकरा अप्पन घरे लिवा गेल । 

पूरा दिन होयला पर उनका एगो लड़का जनम लेलक । पहिले कनुनियाँ चमइन ही गेल आउ कहलक कि हमरा एगो बहिन-बेटी आयल हे। ओकरे लइका जनम लेलक हे। चमइनियाँ घरे से निकलल तइसहीं राजा के भी लउँड़ी आयल आउ राजा के भी एगो लइका जलम लेलक हे, से बोलाहट हे । चमइनियाँ कहलक कि चल, तुरते हम आवइत ही। पहिले ऊ कनुनियाँ ही गेल। सब काम अस्थिर करके कहलक कि अब हम घरे जाइत ही। लइका जे रोयल से मोती झरल हल । ओही मोती दू अंजुरी उठा के चमनियाँ के देदेलक । 

चमइनियाँ काम ठीक करके मोती लेले राजा ही चल गेल। राजा ही परसौती के सब काम ठीक करके कहलक कि अब घरे जाइत ही । राजा दाई के कहलन कि चमइनियाँ के सेर भर खेसारी दे दे । एतना सुनके चमइनियाँ कहलक कि हमरा कनुनियाँ हीं दू अंजुरी मोती मिलल हे। राजा मोती देखके कहलन कि ई चीज तो हम कभी न देखली हे । काहाँ तोरा ई मिललउ । ऊ कहलक कि ऊ लड़कावा के रोवे में झरऽ हई । राजा कहलन कि ऊ लड़का के हम्मर लड़कावा से बदल दे, जे कहवे से देबउ । 

दुसरा दिन कनुनियाँ के लइकवा लेले गेल आउ सूतले में राजा जी के इहाँ रख देलक । कनुनियाँ ही लइकवा मर गेल। राजा ही जीते रह गेल। दस बरिस बीत गेल। लइका आगे-पाछे जानेवाला हल। से कनुनियाँ ही जा के कहलक कि तूं राजा के दरबार में जाके कहिहें कि ई हम्मर लइका हे। चमइन बदल देलक हे। 

राजा के कचहरी लगल तऽ कनुनियाँ राजा के दरबार में गेल आउ कहलक कि एक उजूर हमरो हे । राजा पूछलन कि कह, का उजूर हउ? ऊ कहलक कि अपने के जे लइका हथ से हम्मर हथ । राजा सिपाही के हुकुम देलन कि कनुनियाँ पागल हो गेल हे । एकरा हवा खिला लावऽ । ऊ लइका ईस्कूल में पढ़े गेलन हल । एतने में ऊ लड़का आ गेलन आउ कहलन कि ए सिपाही, तोहनी ई कनुनियाँ बुढ़िया के काहे ला टहलावइत हे? ओहनी कहलन कि ई पागल हो गेल हे से टहलावे ला हुकुम भेल हे । 

घूमा के फिनो बुढ़िया के राजा भीर ले गेलन तऽ राजा पूछलन कि अब अप्पन उजूर बताव। फिर कनुनियाँ कहलक कि ई लड़का हमर हथ । राजा कहलन कि तोर न हउ, घरे जो। कनुनियाँ घरे चल गेल । 

राजा के लड़का फिन कनुनियाँ ही गेल आउ कहलक कि अबरी कहिहें कि लड़का के मुँह पर सात तह कपड़ा रख के रानी दबौतन आउ ओकर मुँह में दूध चल जायत तो राजा के लड़का होयत, न तो कनुनियाँ कर देत तो ओकर लड़का समझल जायत। 

दोसर दिन कनुनियाँ फिन राजा के दरबार में गेल आउ एही बात कहलक तब राजा तइयार हो गेलन । राजा दूनों को बोलौलन आउ लड़का के सुता देलन आउ ओकर मुँह पर सात तह कपड़ा रख देलन । रानी आन के छाती दबौलन बाकि एक-दू तह में जाके दूध रह गेल । लड़का के मुँह में न पहुँचल । तब कनुनियाँ आयल आउ छाती दबौलक तो दूध सातो तह में पार करके लड़का के मुँह में चल गेल। कनुनियाँ सबके कहलक कि आन के देखऽ । आन के सब कोई लड़का के देखलन तो ठीके मुँह में दूध गेल हल। 

राजा कहलन कि ई लड़का तो हमरे हल, बाकि जबान से हार गेली। कनुनियाँ लड़का के लेके घरे चल गेल। ऊ लइकन में खेले गेलन। गेंदा खेले लगलन तो हाथ से हाली हाली धर लेथ । सब कहलन कि बाप-मतारी के ठेकान न हे आउ ई हर घड़ी गेंदवे धर ले हे। एतना सुनके लइका घरे चल आयल आउ खूँटी से औजार लेके माँय पर मारे ला तैयार हो गेलन कि बतावऽ, हम्मर बाबूजी कहाँ हथ? माय कहलक कि चल हमरा साथ, उनका खोज के बता देउ । उहाँ से दूनों माँय-बेटा चललन । 

चलइत-चलइत अप्पन ससुरार पहुँच गेलन। गाँव के बहरी एगो डेरा गिरा के रहे लगलन । गाँव के अदमी देखलन तो कहलन कि एगो बढ़िया रंडी आयल हे। ओकरा साथ एगो लड़का हे। जब ऊ हँसऽ हे तो लाल झरऽ हे आउ रोबऽ हे तो मोती झरऽ हे। गाँव के लोग अयलन तो कहलन कि काहाँ घर हउ? ऊ कहलक कि घर से तोहनी के कउन काम हवे? हम गुनी ही। हम जेकरा देखऽ ही से अच्छा हो जाहे । एतना सुनके गाँव के लोग कहलन कि राजा के एगो लड़का हथिन से हाय मुरदा, हाय मुरदा कहइत चल हथिन । ऊ पागल होयल चल हथिन । ऊ कहकई कि उनका जा के ले आवऽ। लोग जाके लिवा अयलन । औरतिया कहलक कि तू काहे ला अइसे बकइत चलऽ हऽ । तू जे मुरदा-मुरदा बकइत चलऽ हऽ, से ऊ मुरदा जे कहकवऽ हल से सामने हवऽ । ऊ लड़का हँसतवऽ तऽ लाल झरतवऽ आउ रोतवऽ तो मोती झरतवऽ । एतना सुनके उनकर बउराही दूर हो गेल । तुरत के तुरत घरे हुकुम कयलन कि बाबूजी डोली कहार, बाजा गाजा के साथ भेज देउ । जउन चीज ला बउराहा होयल हली से मिल गेल। उहाँ से राजा सब समान भेज देलन । रानी डोली चढ़ के घरे अयलन । अब राजा आउ रानी लड़का के साथ खुसी से रहेऽ लगलन । 