---
slug: "mft-pingal-padhal"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "पिंगल पढ़ल औरतन"
---
एगो हलन महतो जी । उनका दूगो औरत हल। एगो हल ब्याही आउ एगो हल अर्धी । दूनों से एकेक गो लइका हले। महतो जी एगो गाय पोसले हलन। उनकर दूनो औरत पिंगल पढ़के पीर होयल हल । बाकि महतो जी न जान हलन। 

महतो जी के गाय तो दूध जरूर दे हल बाकि दूध के बँटवारा दूनों औरत में कम-बेसी हो जा हल । काहे के जब गाय दूहा हल तो जे पहिले जा हल ओही जादे दूध ले ले हल । एही दूध ला महतो जी के दूनों औरत में लड़ाई रहऽ हल । उकरा सोच के महतो जी एगो आउ गाय खरीद लेलन । आउ एह गाय दूनों औरतन के दे देलन । 

तब ब्याही औरत महतो से कहलक कि गाय तो बाँट देलऽ हे। तब तुहूँ बँटा जा । एकरा ला अर्धी भी तइयार हो गेल । बँटवारा भे गेल कि महतो जी दूनों दने अठ-अठ दिन रहतन । जब ब्याही के पारी हल तब सब काम महतो जी ब्याही के करऽ हलन। 

एक दिन महतो जी देखलन कि अर्धी के बछिया खोला के सब दुधवा पीले हे। महतो जी सोचलन कि अर्धी के भी लइकवा हमरे हे आउ ब्याही के भी हमरे हे। से जब हम न बान्हब तऽ आज अर्धी के लइकवा भूखे रह जायत। ई सोच के महतो जी बान्हें लगलन तऽ ब्याही देख लेलक । अर्धी भी ओने से आवइत हल से देख लेलक । ब्याही कहलक कि तू तो आज हमरा दने हऽ । से तू काहे ओकर गइया के बान्हलऽ । तूं अर्धी दने रहऽ हऽ । हमरा दने खाली देखावे ला रहऽ हऽ। 

जब महतो साँझ के खाय बइठलन तब ब्याही अप्पन बान लौलक आउ एगो साँप बनाके महतो जी दने छोड़ देलक । अर्धी भी ओहिजे हले। ई देखलक तऽ अर्धी भी अप्पन बान चलौलक आउ नेउर बनाके छोड़ देलक। नेउर साँप के कतर देलक। 

महतो जी सोचलन कि हम्मर दूनो औरत पीर हे । का जानी कखनी हमरा मार देत। से भोर ही ऊ घरे से चल देलन । जाइते-जाइते अप्पन इयार के घरे गेलन। जब उहाँ गेलन तो इयार गेलथिन हल हर जोते, इयारिन ऊहाँ हलथिन । इयारिन कहलथिन कि चलऽ नऽ खाय। ऊ कहलन कि इयार के आवे द तब खायम। ऊ फिन कहलथिन कि हरवाहा-चरवाहा के कोई ठीक हवऽ कखनी खथुन ? ई बेचारे तो चललन खाय । 

इयारिन पिंगल पढ़ के पीर हलन। जब इनका खाय ला मिलल तो पहिलके कौर में इयारिन सूई में अपन मंतर देके छोड़ देलन । जब बेचारे खाये लगलन त‍ सूई उनकर नरेटा में अटक गेल । सूई अँटकते इयार तो बाछा बन गेलन । तलगुत इयारिन पगहा लपेट के उनका नाद पर बान्ह देलन। 

जब साँझ के इयार अयलन तऽ देखलन कि खूब बढ़िया बाछा बान्हल हे । तुरते ऊ अप्पन मेहरारू से पूछलन कि ई बाछा तू काहाँ से ले अयले हैं । तब ऊ कहलक कि एकरा हम बीस रुपेआ में मोल ले ली हे । ऊ कहलन कि बीस रुपेआ लायक ई बाछा न हे। चाहे ई चोरावल होयत इया गरह होवत । तब उनकर मेहरारू कहलक कि तूं कल्ह एकरा हर में जोत के देखिहँऽ। बिहाने ऊ बाछा के जोते ला हर में ले चललन । हर में बाछा खूब चले लगल। 

ओहि जे से एगो पंडिजी गवना कराके ले ले जाइत हलन । पंडिताइन जी डोली पर चढ़ल जाइत हलन। पंडिताइने पिंगल पढ़के पीर भेल हलन। जब हर में चलइत बाछा के देखलन तब ठठाके हँसलन। पंडित जी पंडिताइन से पूछलन किं बतावे तू काहे हँसलऽ । तब ऊ कहलन कि अइसही हँसी छूट गेल। तबो पंडीजी कहलन कि तोरा पहिले से काहे न हँसी छूटइत हल। एही जगह काहे हँसी छूटलवऽ । बताऽव न तो डोली के फेरवा देबवऽ । डोली तर से उनके गाँव के एगो अदमी गुजरल। पंडिताइन उनका देख के चाल कयलन आउ कहलन कि जरी सा ठहरऽ नऽ । पंडित जी से पंडिताइन जी कहलन कि ऊ बाछा केतनों में बिके तो खरीद लऽ । पंडीत जी तैयार भे गेलन आउ जाके बाछा के दाम पूछलन। बाछा के बेचे ला ऊ तैयार भे गेल। 

तलगुत पिंगल पढ़ल पंडिताइन जी ऊ अदमियाँ से कहलन कि जा, ऊ बछवा के सगरो देख-दाख दीहँ आउ मुँहवा के देखिहँ कि ओकरा में कुछ गड़लो हे । ऊ बाछा भीर गेल आउ चारो बगल देखे लगल। मुँह में देखे लगल तो एगो सूई गड़ल हे । सूई के झट से निकाल के ऊ फेंक देलक । सूई के निकालते ऊ आदमी हो गेल। दूनो इयार हो गेलन । जउन हरवाहा जोतत हल से उनका से माफी माँगलक । ई बेचारे अप्पन इयार से सब बात कहलन । इयार समझ गेलन कि हमर घरे के कइसन हे। 

पंडित जी सोचलन कि जब हमरो मेहरारू अइसन हे तो कहिनो न कहिनो हमरा मारिए देत। पंडी जी डोला फेरवा देलन आउ तीनों अप्पन घर छोड़ के भागलन। जाइते-जाइते ऊ तीनों एगो दूसर राजा के राज में पहुँचलन। वहाँ के राजा के सादी तो हो गेल हल बाकि गवना न होयल हल। ऊ तीनो अदमी जेकरा में दूगो महतो आउ एगो पंडित जी हलन, राजा भीर गेलन। अप्पन सब खिस्सा सुनौवलन कि हम्मर औरत अइसन हे से हमनी तीनों डर के मारे भाग के अइली हे। राजा इन खनी तीनों के रहे ला जगह दे देलन आउ कहलन, तोहनिए हमर राज-पाट देखऽ। हमहूँ जाइत ही अप्पन औरत भीर कि हम्मर औरत कइसन हे? 

राजा चललन अप्पन ससुरारी। ससुरारी में उनका कोई न हल। खाली सास हलथिन आउ उनकर औरत। राजा अप्पन ससुरारी में पहुँच गेलन। ओही दिन लड़किया के ममहर से नेवता आयल हलइ । जाना भी जरुरिए हलइ । लड़किया आउ मइया पहुँना के खिआ-पिआ के चद्दर दे देलन आउ कहलन कि तू कोठा पर सूतऽ । राजा जी सूते गेलन। कुछ देर में लड़किया राजा भीर जा के देखलक कि सूंत गेलन हे कि न ? राजा जी नकल कछले हलन कि सूतल ही। माँय-बेटी सोचलन कि चल हमनी एती घड़ी से नहरिया पर के बरवा के पेड़वा के उड़ा दीहें आउ उहाँ पहुँच जइहें। बिहान होइते-होइते फिन घरे चल अइहें । राजा जी ई बात सुनइत हलन। ऊ पहिले ही खिड़की दिआ कूद-काद के जाके बर के पेड़ पर बइठ गेलन। 

राजा सोचलन कि हमरो औरत पिंगल पढ़ के पीर होयल हे । तइयो राजा उन खनी के करमात देखे ला बर पर बइठल हलन। बेटी आउ माय हाली-हाली घरे ताला लगा के बहरयलन। जाके बर के पेड़ पर बइठलन आउ तुरते बान चला के बर के पेड़ के उड़ा देलन । पेड़ जाके बेटी के मामू ही गिरल । पहिले माय-बेटी उतरलन आउ सीधे मँड़वा में चल गेलन । एकरा बाद राजा उतर के बराती में चल गेलन । जाके एगो टिल्हा पर बइठ गेलन । ऊ बराती के बर कान हल । से बर के बाप टिल्हा के लइका के देखलक से कहलक कि ए बाबू, जरी तू हम्मर दरवाजा लगा दऽ । बेचारे लगा देलन। फिर काना के बप्पा कहलक कि ए बाबू, जरी सादी भी करा दे। से गवना कराके हम ले जायम। 

मँड़वा में जब ई राजा गेलन तो उनकर औरत देखलन तो अप्पन माय से कहलन कि ए मायए ई लगइत हथ कि हम्मर पहुँने हथ। तऽ माय कहलथि कि अइसन आउ दुनिया में कोई मरदे न हई ? से ऊ न हथ से ऊ तो सूतल हथ । ऊ इहाँ कइसे चल अयतन। 

जब सादी हो गेल तऽ कोहबर मिलल । राजा जी कोहबर में गेलन तो देखइत हथ कि रानी उहाँ सूतल हथ। रानी से कहलन कि ए रानी, हमरा बड़ी भूख लगल हे। तब रानी कहकथिन कि जा कोठी पर खाजा आउ दिरखा पर बतासा रखल हवऽ खा लऽ । तब राजा कहलन कि हम तुरते के बनावल खायम। तब रानी कहलथिन कि ओही भाँड़ी में चाउर, ओहिजे चीनी आउ आड़ा पर दूध रखल हवऽ। से खीर बना के खा लऽ । तब राजा कहलन कि हम तोर हाथ के बनावल खायम। तब रानी अपने से उठके खीर बनौलन । खीर बना के राजा साहेब के दे देलन। राजा जी कुछ खीर खयलन आउ कुछ रानी के भी खिला देलन । 

एकरा बाद राजा कोहबर में अपन रानी के अँचरा पर लिखलन कि *गवन करावे कान आवत बाकि सादी नीमन करके जाइत हे। जे कोहबर के बात कहत वो ही गवना करा के ले जायत* । एतना लिख के राजा दिसा फिरे के बहाने से ओही बर के पेड़ पर फुतुंगी पर बइठ गेलन । भोर भेल तब माय-बेटी फिर अयलन आउ पेड़ के उड़ा के अप्पन घरे लेले चल अयलन । तलगुत तो राजा साहेब उन खनी से पहिलही कूद-काद के भाग गेलन आउ खिड़की दिया घुस के ओयसहीं सूत गेलन। 

जब माय-बेटी घरे पहुँचलन तो देखइत हथ कि पहुँना सूतल हथ । उनका उठावे गेल तो देखइत हथ कि गोड़ रंगल हे। से बेटिआ समझ गेल कि एही न राते हले। से अब एकरा जान मार देबे के चाही। तब ओकर मइया कहकई कि ए बेटी, मरद के मारे में बड़ा पाप हो हे। से इनका मारऽ मत। कुछ बना के उड़ा दऽ । बेटी पिंगल पढ़ले हल। से अइसन बान चलौलक आउ सूई में मंतर देके उनका एगो सुग्गा बना देके । ऊ सूई के सुग्गा के नाक में घुसा के छोड़ देके । जब सुग्गा उड़ल तो बड़ी दूर जाके एगो ताड़ पर बइठ गेल । 

सुग्गा अप्पन आदत के मोताबिक अप्पन मुँह के एन्ने से ओन्ने करे लगल । एतने में सूइया गिर गेलई । ई तो सूई गिरते ताड़वे पर अदमी बन गेलन । तब उनका उतरिए न होआइत हे। ओहि जगह पर चार गो चोर झगड़ा करइत हल। ओकरा पास तीन गो सामान हल। सर, सोटा आउ उड़नखटोला। चोरवन के बप्पा ओही दिन मर गेलइ हल। से बड़का बेटवा कहे कि पहिले बाबू जी के जार के आव तऽ सामान बाँटऽ । आउ उन खनी तीनो कहथ कि पहिलहीं बाँट लेम । जब झगड़ा होइत राजा जी ताड़ पर से देखलन तब कहलन कि तोहनी काहे ला लड़ाई करइत हे। आउ कहाँ जाइत हे? तब सब बात ओहनी कह देलन । एकरा बाद राजा जी कहलन कि हमहूँ फैसला कर देबउ । से हमहूँ राजे ही। तब चोरवन सोचलन कि अब इनका से बड़ा राजा के होयत जे ताड़ से ऊँचा है। एही सबसे अच्छा फैसला करत । तब राजा जी कहलन कि देखे तोहनी तीनों सामान के यहीं ताड़ तर रख दऽ आउ तू सब एकरा फूँक के आवऽ । 

जब राज देखलन कि अब सब एकदम चल गेल हे तो उड़नखटोला से पूछलन कि का रे उड़नखटोला ! हम्मर हैं कि चोर के ? तब ऊ बोलल कि जी न सरकार, हम अपने के ही कि चोर के? अइसहीं सर आउ सोंटा भी कहलक कि हमहूँ अपन ही के ही। तब राजा जी कहलन कि यारे उड़नखटोला उड़ के हमरा भीर आवऽ । उड़नखटोला उड़ल आउ उनका भीर चल गेल। राजा जी ओकरा पर बइठके नीचे उतर गेलन । 

तब सर-सोंटा आउ उड़नखटोला लेके राजा जी सोचलन कि जाके देखऽ ही कि जहाँ सदिया हम कइली हल ओकर का हालत हे? उहाँ काना आन के लड़ाई पसारले हल कि हम ही सादी कइली हे। से हम्मर ई आँख मतवाही से चौपट हो गेल हे। रानी अप्पन राज में ढिंढरा पिटवा देलन कि जे कोहबर के हाल कहत ओकरे से हम गवना करायम। राजा जी अपन सामान सहिते इहाँ आन के एगो मालिन भीर उतर गेलन। जब समाचार सुनलन कि काना आन के लड़ाई कर रहल हे आउ ढिंढरा पिटायल हे कि जे कोहबर के हाल कहत ओकरे से हम गवना करब। तब राजा जी गेलन आउ कहलन कि हम कोहबर के हाल कहब। 

काना, राजा जी आउ रानी, तीनों सामने अयलन। काना से पूछल गेल कि तूं कोहबर में कउची-कउची खयल हल? तब ऊ कहलक कि दाल-भात-तरकारी! आउ कउची? जब राजा जी से पूछल गेल तऽ सुरू से अंत तक कोहबर के सब खिस्सा सुनौलन आउ रानी से पूछल गेल कि हम सच कहइत ही कि झूठ? रानी सब बात ठीक कहलन। ई से राजा जी के गवना ओही रानी से हो गेल। राजा जी अप्पन तीनों सामान ले ले अयलन। 

काना तो ओने पैतरा बान्हे लगल कि एकरा से तो हम छीन लेबई। जब राजा उड़नखटोला पर रानी के बइठा के ले अयलन तऽ काना उहाँ दुआरी छेंक लेलक । तब राजा जी सर से कहलन कि जरी एकरा बान्हऽ तो, बस, काना के ऊ बाँधलक आउ सोंटा से पीटे लगल । जब सब बरियाती राजा जी पर टूट गेल तो राजा सर (रस्सी) से कहलन कि सब बरियाती के बान्हऽ तो, बस ऊ तो सब के बाँध देलक । ऊ फेर सोंटा से कहलन कि ई सबके सोटऽ सोंट तो, बस, सोंटा तो सब के खूब सोंटलक । 

एकरा बाद राजा से सब गोड़-हाथ परलन आउ माफी माँगलन । तब राजा उहाँ से अप्पन घरे चल देलन । ऊ रस्ते कुछ काल ठहर गेलन । इहाँ दूनों महतो जी मर गेलन हले। बाकि पंडी जी हलन । अब तीनों अदमी नीमन से रहे लगलन। 