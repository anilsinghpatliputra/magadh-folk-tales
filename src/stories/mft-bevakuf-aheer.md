---
slug: "/mft-bevakuf-aheer"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "बेवकूफ अहीर"
---
बहुत पहिले एगो अहीर माय-बेटा हलक। बेटवा एक दिन मइया से पूछलक कि हम्मर सादी होयल हे कि नऽ ? मइया कहकई कि तोर सादी तो बाबू तबे हो गेलवऽ हे, जब तूं पेटे में हलऽ, तब बेटवा कहलक कि हम ससुरारी जायम । मइया कहकई कि तऽ जा नऽ बाबू ! रोसगदियो कयले अइहँऽ । अहिरा ससुरारी चलल । जाइत-जाइत रात में ससुरारी पहुँचल । उहाँ जब सरहजिया खिलावे लगल, तो एगो ढिबरी बरइत देख के पूछलक कि ई कउची हवऽ ? सरहजिया मजाक करकई कि ई ''भगजोगनी'' के बड़का गो बच्चा हे । 

खा-पी के जब सब सूत गेलन तो ढिबरिया के बरइत देख के ऊ सोचलक कि एकरा लुका देईं। चलइत खानी घरे ले ले चलब । ई सोंच के ऊ फूस के घर के ओरी में ओकरा खोंस देलक । ढिबरी खोंसते लगल आग। गाँव के सब लोग बुतावे दौड़लन । पानी-ऊनी छिंटाए लगल, तो अहिरा ओरिआ निहुर के एन्ने-ओन्ने दउड़े। ई देख के सब पूछलन कि ई का करइत हऽ बाबू? ऊ कहलक कि ''ओरी तर 'भगजोगनी के बच्चा' रखली हे। ओकरे खोजइत ही । कहीं ओहू न जर जाय !'' तब सब कहलन कि बुझा हे कि एही सार अगिया लगा देलक हे। आग बुतल, एक-दू दिन ऊ ससुरारी में ठहरल फिन अप्पन अउरतिया के रोसगद्दी करा के घरे चलल । 

राह में जोर के गरमी हल । चलइत-चलइत अहिरा घूर के पीछे देखलक तो मेहररुआ के कपार से खून के धारा बहइत है। गरमिया से सेनूर पघिल के नीचे तक आ गेल हल । ओकरे ऊ खून जानकर बेआकुल होयल - ''अब का बचत? कपारे फाट गेल हे!''  तब तक एगो आदमी बैल के साथे आवइत हल। अहिरा अप्पन मेहररुआ के बैला से बदल लेलक आउ बैल हँकौलक । कुछ दूर चलल तो बैला मूते लगलई । ओकरा गीला माटी से बंद करे लगलई तऽ बन्दे न होई। ऊ सोचलक कि एकर पेटे फट गेल हे। अब का ई बचत ? से एगो बकरी से बैला के बदल लेलक । 

कुछ दूर जा के बकरिओ मूते लगलई, तो एकरो में माटी साट के बन्द करे ला चाहलक बाकि एहू न बंद भेल । सोचलक कि अब एहू न बचत, एकरो पेट फाट गेल हे । ओही घड़ी एगो कोइरी एक ओड़िया लउका बेचे जाइत हल । ओकरा से कहलक कि एगो लउका दे दऽ आउ बकरिया के ले लऽ । कोइरिया खुसी में दूगो लउका बढ़ा देलक आउ बकरी ले लेलक । अहिरा लउका लेके घरे पहुँचल । 

मइया पूछकई कि आउ कनेवा न आवइत हउ ? अहिरा सुरू से अंत तक सब हाल मइया से कह देलक । तब मइया कहकई कि ठीके कयले । आज तरकारियो न हल । लाव जल्दी बनइअउ । मइया छील के तरसलक आउ लउका के तरकारी सीझेला चूल्हा पर चढ़ा देलक। अपने पानी लावे कुआँ पर चल गेल । बेटवा से कहलक कि देरी होतउ तो उतार दिहें । एन्ने अहिरा देखलक कि तरकरिया उछिलइत हे आउ गुदुर-गुदुर करइत हे । ऊ कहलक कि तूं गारी देइत हैं ? ठहर ! आउ डंटा ले के ऊ कड़ाही पर दू डंटा मारलक, तब तक मइया पानी ले के आ गेल । ऊ कहलक कि तूं पानी ला गेलें तो सार गरिआवे लगलउ, त हमरो खीस बर गेल आउ दू डंटा लगा देली। मइया कहकई, हाय नतिया के बेटा, सिंझइत नऽ हलउ। अब हो गेलउ खा ले! 