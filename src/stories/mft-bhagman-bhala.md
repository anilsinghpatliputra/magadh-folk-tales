---
slug: "/mft-bhagman-bhala"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "भगमान जे करऽ हथिन से भले करऽ हथिन"
---
एगो राजा हलथिन। उनकर एगो बजीर हलथिन। दूनों में बड़ी परेम हलई। दूनों एक दूसरा के बिन न रह सकऽ हलथिन । वजीर जी के एगो तकियाकलाम हलइ - ''भगमान जे करऽ हथिन, से भले कर हथिन।'' कभियो और कहियो कुच्छो घटित हो जाय, वजीर हरमेशा एही कह कर हलथिन। सुख के बात घटला पर तऽ ई बात कोई के भी भला लग सक हे, बाकि दुख के बात घटला पर कोई अइसन कहे, तऽ बुरा भी लग सकऽ हे। 

एक तुरी के घटना ई घटल, कि राजा अप्पन तलवार के चोखायल सान जाँचे ला ओकर धार के किनारी पर अप्पन अँगुरी चला रहलन हल, कि उनकर एगो अँगुरी कट गेल, आउ झर-झर खून बहे लगल। सूचना मिलते राजबैद दउड़ल अयलन, आउ अप्पन इलम आउ दवा के जोर से खून के बहना बन्द करके अँगुरी के जोड़ देलन, आउ ओकरा दवाई से भींगल लत्ता से बाँध देलन।
 
राजा बड़ी अफसोस कयलन कि कइसन मनहूस घरी हल, कि ऊ तलवार के चोख सान जाँचे ला ओकर धार के किनारी पर अप्पन अँगुली फिरैयलन हल। उनकर वजीर बगले में खड़ा हलन। राज के अफसोस सुनइत, ऊ अप्पन आदत के मुताबिक बोल देलन कि ''भगमान जे करऽ हथिन, से भले करऽ हथिन।'' 

उनकर ई तकियाकलाम सुनके राजा के बड़ी गुस्सा आयल। सोचलन कि एक त हम्मर अँगुरी कट गेल, एत्ता खून बहल, एत्ता दरद हो रहल हे, आउ ई वजीर कहे हे कि ''भगमान जे करऽ हथिन, से भले करऽ हथिन।'' से राजा वजीर के अप्पन राज से निकाल देलन। वजीर के मँह से फिनु निकल गेल- ''भगमान जे करऽ हथिन, से भले करऽ हथिन।''

इधर अकेले रह जाय से राजा के मन न लगऽ हल, से अप्पन मन बहलावे खातिर सिकार खेले ला ऊ अप्पन महल से बाहर निकललन, आउ एगो घोर बियाबान जंगल में पहुँच गेलन। हुआँ खूँखार जंगली सब उनकरा के पकड़ लेलन, आउर अप्पन कुलदेवी के पूजा खातिर बलि देवे ला तइयार करे लगलन। तभिये उनकर सरदार के नजर उनकर कट्टल अँगुरी पर पड़ल, आउ ऊ चिल्ला उठल कि ''देवी के बलि देवे खातिर ई अदमी ठीक नऽ हे। ई दागी हे!''
 
जंगली सब राजा के न केवल छोड़ देलन, बलुक जंगल से निकले के राह भी बता देलन। राजा अप्पन राजमहल में पहुँचलन। उनकरा देख के चिन्तित रानी तऽ निहाल हो गेलन। राजा उनका के अप्पन सब किस्सा सुनयलन। राजा के अब वजीर जी के बात जँचे लगल। ऊ उनकरा से मिले खातिर बेहाल हो गेलन। चारो ओर अदमी दौड़ावल गेल। आखिर ऊ मिल गेलन। राजा उनकर अप्पन राज से निकाला के सजा वापस लेलन, आउर उनका ढेर मनी धन-दौलन बतौर इनाम देलन। बाकि ऊ ई पूछे से बाज न अयलन कि ''अँगुरी कटे से तऽ हम बच गेली, बाकि अपने का फायदा भेलवऽ?'’ वजीर हँस के जबाव देलन - ''अन्नदाता! अगर अपने हमरा राज से निकाला न देतऽ हल, त सिकार में हम अपने के जरूर साथे रहती हल, आउर तब जंगलियन सब हमरा के जरूर बलि चढ़ा देतन हल, काहे कि हम्मर तऽ अंगुरी कटल न हल!'' 