slug: "/mft-chatur-rajkumari"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "चतुर राजकुमारी"
---
एगो राजा हलन। ओकरा एक्के गो बेटा हल। राजकुमार के सादी ला बड़ी मानी कुटुम आवऽ हलन, बाकि राजकुमार कहलन कि जे हम्मर पाँच लाती रोज सहत, ओकरे से हम सादी करम । ई सुन के सब कुटुम भाग जाथ। एक दिन एगो राजा राजकुमार के सादी ला पूछे ला आयल । राजकुमार अप्पन सर्त सुनौलन तो राजा सुन के अप्पन घरे लौट गेलन । घरे रानी पूछलन कि लइका ठीक होलवऽ कि नऽ ? तब राजा उहाँ के सब हाल आउ लड़का के सर्त सुना देलन । बीचे में उनकर लड़की बोलल कि हम पाँच लाती रोज खाय ला तैयार ही । ई करार पर शादी तय हो गेल। 

जब इहाँ महल में राजकुमार के रानी आयल तब रात में ऊ अप्पन महल में गेलन । पहिले एक लाती ऊ पलंग पर देलन तो इयाद पड़ल कि पाँच लात मारली नऽ । तो रानी पूछ देलन कि काहे खड़ा हऽ ? तब राजकुमार कहलन कि 'हमरा पाँच लात मारे के चाहइत हल !' तो रानी कहलन कि 'कउन कमाई पर? पहिले हमरा कमा के देखा दऽ तो फिर मारिहँऽ!' एतना सुन के राजकुमार कमाय ला घर से निकल गेलन । 
 
रास्ता में सोचलन कि हम ऊ राज में चलीं जहाँ के सब बात अजगुत हो हे। उहाँ सच देख के गेला पर उहाँ के राजा झूठ सीध कर दे हल। जब राजकुमार ऊ राज में पहुँचलन, तो देखइत हथ कि बड़ी मानी बगुला कंठस्थ रमायन पढ़इत हथ । ओकरा से आगे ऊ राजा के राज के गाँव के पास एगो नदी बहइत देखलन । ओकरा में वानर नाव खेवइत हल । राजकुमार सोचलन कि ई बड़ी सच्चा देस हे । उहाँ से राजा के पास गेलन आउ कहलन कि अपने के देस बड़ी सच्चा हे । सुन के राजा अपन मुंसी के लिखे ला हुकुम देलन । राजकुमार बगुला आउ वानर के काम बतौलन आउ मुंसी जी ऊ बात के लिख लेलन । तीनो फिन ऊ घटना के देखे चललन । जब उहाँ पहुँचलन तो सब झूठा हल। फिन लौट के अयलन तो राजकुमार के सजाय मिलल। राजकुमार सजाय पा के एक तेली के कोल्हू में जोतल गेलन। जोतइते-जोतइते उनकर घेंची में रिठा के घट्टा पड़ गेल, आउ मोछ-दाढ़ी-नौह सब बढ़के बैल के तरह हो गेल । 

इधर राजकुमार के रानी एक रात ई सब बात के सपना में देखलन, आउ ससुर से कह सुनौलन कि बाबूजी हम तीरथ करे जायम, हमरा कुछ पैसा चाही आउ एगो कुत्ता आउ एगो बाज चाहीं । रानी ई सब लेके चललन। ऊ राज में जा के देखलन तो सच्चे में बगुला रमायन पढ़इत हे । उहाँ बाज के बइठा देलन कि एक्को बगुला कहीं भागे न पावे। फिनो आगे गेलन तो वानर के नाव खेवइत देखलन । उहाँ कुत्ता के बइठा देलन कि कोई वानर भागे न पावे । 

रानी फिन ऊ राज के राजा के पास गेलन । जा के कहलन कि अपने के देस बड़ी सच्चा हे । एकरा पर राजा अप्पन मुंसी से सब बात लिखौलन आउ तीनो जाँच में निकललन । आन के देखलन तो ठीके में वानर नाव खेवइत हे आउ बगुला रमायन पढ़इत हे। तीनों लौट के दरबार में पहुँचलन। राजा इनाम देवे ला चाहलन। सपना के बात इयाद करके रानी अपना मरदाना के छोड़वे ला राजा से कहलन कि तेली के कोल्हू में जोतल अदमी के दे देल जाय । राजा ऊ अदमी के दे देलन । रानी उनका बनमानुख के तरह देखलन आउ एगो बजार में लौलन । हर-हजामत बनवा के नेहवा धोआ के ओकर नौह-केस ओकरे अँगोछा में ऊ बाँधके ले लेलन । रानी ओकरा दोसरा कपड़ा पेन्हा के आउ कुछ पइसा दे के उहईं छोड़ देलन, आउ अप्पन घरे कुत्ता आउ बाघ लेके पहुँच गेलन।
 
कुछ दिन के बाद राजकुमार भी अप्पन घरे पहुँचलन। रात में ऊ अप्पन महल में गेलन तो पलंग पर एक लात रखते इयाद पड़ल कि पाँच लात मारली नऽ । तब रानी पूछलन कि हे खड़ा हऽ ? एकरा पर राजकुमार कहलन कि हम्मर पाँच लात मारे के नेम हल से नऽ मारली ! तब रानी अप्पन बकसा से अँगोछा निकाल के कहलन कि ई केकर अँगोछा हे? ऊ खोल के देखा देलन कि एही कमाई पर लात मारवऽ ?  आउ भी जरा अप्पन घेंची के तमासा देख लऽ तऽ मारिहँऽ! तब तो राजकुमार मूरछित होके गिर परलन आउ बड़ी देरी बाद ऊ होस में अयलन। ता दिन से राजकुमार बढ़िया से रहके खुसी से दिन बितावे लगलन। 
