slug: "/mft-rajkumari-dom"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "राजा के बेटी आउ डोम"
---
एक दिन एगो डोम गाँव में सुपली-मौनी लेके बेचे आयल । राजा के बेटी देख के कहलक कि हमरा खेले ला सुपली-मौनी ले दे। माय सुपली-मौनी ले देलक आउ बेटी ओकरा से खेले लगल । डोम राजा के बेटी के देख के लोभा गेल हल। से जब राजा के बेटी के बिआह होवे लगल तो डोम मँड़वा के ऊपरे बइठ गेल, आउ सेनुरा दान होवे के पहिले ही लड़की के माँग पर सेनुर भुरभुरा देलक। लोग ओकरा पकड़े ला चाहलक बाकि ई कहइत ऊ भाग गेल कि ''मोर बिआही हम्मर-मोर बिआही हम्मर !'' 

एकरा बाद राजा के बेटी के बिआह हो गेल आउ ऊ कोहबर में वर के साथ सूतल हल। सब बराती भी थकल-माँदल निरमेद सूतल हलन। एही घड़ी डोमवा केंवाड़ी काट के महल में घुसल । राजा के बेटी कोहवरे से पूछलक- ''सुतल हेअऽ कि जागल हहुँ बाबू जी? बढ़ता-डोमवा के पुत्ता केंवाड़ी मोरा काटइत हेअऽ!'' बाबूजी थकल हलन से न उठलन आउ डोम पहिला केंवाड़ी काट के दोसर काटे लगल। फिन राजा के बेटी बोललक- ''सुतल हऽ कि जागल हहुँ भइया जी? बढ़ता-डोमवा के पुत्ता केंवाड़ी मोरा काटइत हेअऽ !'' बराती के जगवारी के मारल भाई भी न उठलन। ई तरी डोमवा छव गो दरवाजा के केंवाड़ी काट के अंदर घुस गेल।
 
अंत में सातवाँ दरवाजा काटे लगल जेकरा में राजा के बेटी आउ ओकर दुलहा सूतल हलन। केंवाड़ी काटइत सुन के राजकुमारी कहलक- ''सुतल हऽ कि जागल हहुँ स्वामी जी ? बढ़ता-डोमवा के पुत्ता केंवाड़ी मोरा काटइत हे !'' थकल-माँदल दुलहा भी न जागल, आउ डोमवा केंवाड़ी काट के भीतर घुस गेल । ऊ राजा के कत्ता से मारलक, ओकर मूँड़ी ओहिजे कट गेल आउ डोम रानी के लेके भाग चलल । 

राजकुमारी डोमवा ही अयलक तऽ कहलक कि ''हम तोरा ही तब रहबवऽ, जब साफ-सुथरा कर के खाय-पीय ला बनयवऽ ।'' डोमवा चनकी कुतिया के चाउर-गुड़ देके कहलक कि ''बढ़िया से खीर-पूड़ी बना के भउजी के खिया दिहें। हम सुपली-मौनी बेचे जाइत हिअउ ।'' राजकुमारी चनकी कुतिया के सब गहना आउ पोसाक देवे लगल बाकि ऊ कुछो न लेवे। अंत में अप्पन गोड़ के जूता देलक, तऽ ऊ ओकरे खाय लगल। एने मोका पाके राजकुमारी अप्पन खटिया पर के लकड़ी पर चद्दर ओढ़ा देलक आउ भाग के अप्पन मरद के जरइत चिता भिरू पहुँचलक, आउ ओकरे में जर के मर गेलक।
 
डोमवा घरे आयल तो चनकी कुतिया से पूछलक कि भउजी खैलकथुन? तो चनकी कुतिया कहलक कि उका खीर बना के रखले हिवऽ । डोम कहलक कि जो, खाय ला दे दे । कुतिया खीर ले जाय आउ अपने खा के फिनू चल आवे । आके डोमवा भइया से कहे कि भउजी भुखायल हथुन से हाली-हाली खा जा हथुन । डोमवा जा के देखलक तो खटिया पर राजकुमारी के जगह लकड़ी रखल हे। ई देख के डोमवा कुतिया के बोलौलक, आउ ओकरा अयसन लात मारलक कि ऊ लद-लद सब खीर-पूड़ी हग देलक।