---
slug: "/mft-saanchu-paanchu"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "साँचू आउ पाँचू"
---
एगो गाँव में साँचू आउ पाँचू नाम के दूगो भाई हलन। साँचू बड़ आउ पाँचू छोट हल। साँचू लइकइये से पढ़े में मेहनती आउ काम में ध्यान दे हल। बाकि पाँचू छोटहीं से खेलाड़ी आउ पढ़े में ध्यान न दे हल, जेकरा से ऊ बे(व)कूफ रह गेल बाकि खेती के काम में खूब मन लगावऽ हल। सेयान होयला पर पाँचू खेती के काम करे लगल, आउ साँचू बाहर के अकिलगर काम करे लगल । साँचू बाहर काम से जाय, तो धोती, कुर्ता, टोपी पेन्ह ले । ऊ सबेरे भोजन कर ले हल । पाँचू खेत के काम में लगल रहे, तो ओकरा सतुओ पर गुजारा करे पड़े। साँचू के धोती, कुर्ता आउ गमछी बहुत रहे। ई सब देख के पाँचू के अउरत बड़ी कुढ़े। सोचे कि हमर मरदनवाँ दिन भर हाड़ तोड़ के कमा हे, आउ खाहु के ठेकाना नऽ रहे हे। बड़का भाई दिन भर एन्ने-ओन्ने रहऽ हे, तइयो बढ़िया-बढ़िया पेन्हऽ हे, आउ खा हे। पाँचू के मेहरारू पाँचू के खूब बहकौलक- ''तूहीं काहे नऽ बाहर के काम करऽ हऽ ? तोहरे का सब काम करे के ठीका हवऽ ?'’  पाँचू के भी ई बात ठीक बुझायल।
 
साँझ के जब साँचू आयल, तऽ पाँचू अप्पन बड़ भाई साँचू से खेती के काम करे ला अपना बारे में सुनौलक, आउ ऊ कहलक कि अपने बाहर के काम पर जायब । साँचू बड़ी अचम्भा में पड़ गेल, ऊ बड़ी समझौलक । माँय भी पाँचू के कहलक कि बाहर के काम तोरा से न होतउ, बाकि पाँचू न मानलक । दोसर दिन साँचू के धोती, कुर्ता आउ टोपी पेन्ह के पाँचू बाहर गेल। बाकि ओकरा कुछो बुझयबे नऽ करे कि कहाँ जाऊँ। उहईं एगो पेड़ के नीचे ऊ बइठ गेल। एतने में जमींदार के पेयादा एगो अदमी के खोजइत आयल। पाँचू के देख के ओकरे पकड़ के ले चलल। पाँचू केतनो कहलक कि हम बेगार न ही, हम बाहर के काम पर जा ही, बाकि ऊ न मानलक। 

पेयादा एगो बड़का गो मोटरी ओकरा दे के कहलक कि ''एकरा मालिक के घर पहुँचावऽ!'' पाँचू दिन भर में मालिक के घरे मोटरी धर के साँझ खानी अपन घरे पहुँचल। दोसर दिन साँचू कहलक कि रुपेया ले आउ एगो बढ़िया बैल खरीद के ले आव। पाँचू मेला गेल। दिन भर घुमइत-घामइत एगो दूबर-पातर बैल खरीद के घरे चलल। रस्ता में एगो ठग के गाँव पड़ऽ हल। ठगवन पाँचू के बैल देख के ठगे चाहलन। ओहनी कहलन कि ''ई बैल हई कि बछड़ा हई? ई तो हर-पालो सब जंगल में लेल भाग जतइ !'' ई सुन के पाँचू घबड़ा गेल। सोचलक कि भइवा बड़ी बिगड़त। ई सोच के ऊ बैल के उहईं छोड़ देलक, आउ खाली हाथे घरे चल आयल। साँचू आउ माँय, दूनों सब बड़ी बिगड़लन । पाँचू बड़ी अफसोस कयलक । दोसर दिन ऊ घर छोड़ के सबेरे ही चल देलक। 
 
रस्ता चलते-चलते पाँचू एगो गाँव में पहुँचल । उहाँ के जमींदार हीं जा के काम ला पूछलक। जमींदार कहलक कि ''काम देवउ, बाकि एगो 'सरत' पर। सरत हउ कि जब हम तोरा पर खिसिया जबउ, तो तूं हम्मर आँख निकाल लीहें, आउ तू हमरा पर खिसिया जयबे, तो हम तोर आँख निकाल लेबउ । बहुत लोग अप्पन आँख निकलवा के चल गेलन हे। तूं ई सरत पर काम करल चाहइत हें, तो कर!'' पाँचू काम करे ला तइयार हो गेल। जमींदार कहलक कि रोज के काम सुन ले - ''तीन बिगहा खेत जोते के, ओकरा चारो दने काँटा लगावे के, घोड़ा ला घास आउ हमरा ला माँस लावे के, जलावन ला लकड़ी लावे के आउ साँझ के बनाके खिआवे के, बस !'' एतने काम रोज करे के हउ । पाँचू तइयार हो गेल। 

दोसर दिन पाँचू हर-बैल लेके खेत जोते गेल। खेत अइसन खराब हल कि साँझ तक एक बिगहा भी जोतना मोसकिल हल। बेचारा थक के परेसान हो गेल। जमींदार के नौकर खाय ले के आयल तो कहलक कि ''गेठरी बिना खोलले खाना निकाल के खाय के हौ !'' पाँचू के बिना गठरी खोलले खाना निकाले के कोई उपाय न सूझल । ऊ खाना भी नऽ खा सकल, घरे भेजवा देलक। साँझ के घरे गेल तऽ जमींदार पूछलक कि खेत जोता गेलउ? पाँचू कहलक- नऽ! जमींदार एके दफे सब सवाल पूछ देलक - ''कांटा लगौलें ? घास लौलें ? माँस लौलें ? लकड़ी लौलें ? दिन भर के भूखल पाँचू कहलक कि '' नऽ ! एक अदमी से एतना काम कइसे होयत? एतना तो तोर बापो से नऽ होयतो ।'' जमींदार पूछलक कि ''का खिसिया गेलें?'’ पाँचू बोलल- ''त का खुस होयम?'' ''तऽ सरत के मोताबिक अपन एगो आँख दे दे !'' आउ पाँचू के एक आँख निकाल लेल गेल। ऊ बेचारा काना हो गेल। ऊ बड़ी दुखी भेल। फिनो ऊ अप्पन घरे चलल। घर के लोगन एकरा देख के अचम्भा करे लगलन। तऽ पाँचू सब बात बतयलक, आउ बोलल कि हम घर हीं के काम करब। 

साँचू कहलक कि ''तहिने नऽ कहलिअउ हल कि बाहर के काम बड़ी भारी होवऽ हे। ले, घर के काम कर आउ हम जा हियऊ ठगवन आउ जमींदरवा से तोरा बदला लेवे ला!'' साँचू एगो दूबर-पातर घोड़ा खरीदलक। ओकर लीद में रोपेया घुसा के कुछ लीद के सुखा के झोला में ले लेलक। अपना साथे एगो नौकर के ले लेलक । फिनों ठगवन के गाँव में आके डेरा दे देलक । नौकरवा के कहलक कि ''तूं अपन काम कर।'' ओकर नोकरवा झोला से लीदिया निकाल के फोरे लगल आउ रोपेया के जमा करे लगल। ठगवन लीदिया से रोपेया निकलइत देख के बड़ी अचम्भा में पड़ गेल। साँचू कहलक कि हमर घोड़ा रोपेया हगऽ हे । सब लीद में से एगो रोपेया निकल हे। ठगवन मिल के ऊ घोड़ा खरीदे ला चाहलन। पहिले तो साँचू ओकरा बेचे ला तइयार न होयल। आखिर में एगो बढ़िया घोड़ा आउ एक हजार नगद पर अपन दूबर-पातर घोड़ा के देवे ला तइयार हो गेल। ठगवन भी ओकरा लेवे ला तइयार हो गेलन। एक हजार रोपेया आउ एगो बढ़िया घोड़ा साँचू लेके ओकरा पर बइठल, आउ नोकर के साथे ऊ गाँव से भाग निकलल । इधर घोड़वा हगलक तऽ सब ठगवन लीदिया लूट लेलक, आउ देखलक तो एको रोपेया नऽ निकलऽ हे। सब साँचू के खोजे ला सब ठगवन दउड़लन बाकि कहऊँ ओकर पते नऽ लगल। ई तरह से साँचू ठगवन से पाँचू से बैला ठगे के बदला ले लेलक। 

फिन साँचू जमींदरवा से बदला लेवे चलल । उहाँ जा के ओकरा भिरू काम खोजलक। ओही 'सरत' पर ऊ उहाँ नौकर रह गेल। साँचू के भी पाँचूओला सब काम दिन भर में करे ला मिलल । साँचू सबेरे हर-बैल ले के खेत में गेल आउ समूचे खेत भर में आठ-दस सिरउर खींच के पेड़ तर बइठ के अराम करे लगल। खाय ला लेके नौकर आयल आठ कहलक कि बिना गठरी खोलले खाय के हौ। साँचू गठरी के बीचे से फार के रोटी निकाल लेलक आउ एगो रोटी रखके सब रोटी खा गेल। जमींदरवा के नौकरवा के साथे ओकर एगो कुत्तो भी आयल हल। जब ऊ जाय लगल तो साँचू रोटिया देखवलक जेकरा से कुतवा रह गेल। फिन साँचू कुतवा के मार के ओकरे माँस ले लेलक आउ खेतवा के चारो कोनवा में एक-एक काँटा गाड़ देलक । साँझ के हरवा के फार के जलावन के लकड़ी, आउ घोड़वा ला ओकर खेतवा से बूँट कबार के ले लेलक। साँझ के जमीदार पूछलक तो साँचू कहलक कि हम अपन सब काम पूरा कर देली हे। 

फिन भोजन बनौलक, जमींदरवा के खिलवलक। जमींदरवा रोज अप्पन कुतवा के खाय ला दे हल। आज ओकरा चाल कैलक तो ओकर पते न चलल। पुछला पर मालूम होल कि आज ऊ साँचू के साथ रहऽ गेल हल। साँचू कहलक कि ''अपने खयली कउची? ओकरे न माँस हल।'' साँचू दोसर दिन फिनो हर माँगलक। जमींदरवा पहलका हरवा के बारे में पूछलक तो साँचू कहलक कि राते भोजन कउची से बनलई?'’ फिनो नया हर बनल। साँचू ओकरा लेके जोते गेल। पीछे से जमींदरवा भी गेल। साँचू खेत जोत के छहिरा में बइठल हल। आज के जोतल खेत देख के ओकरा भारी खीस चढ़ गेल, आउ बोलल कि ''एतने खेत जोतले हें? एही काँटा लगौले हे?'’ साँचू पूछलक कि ''खिसिया गेली अपने?'’ जमींदरवा के खीस आउ बढ़ गेल। कहलक कि ''खिसिआऊँ नऽ तऽ का खुस होऊँ?'’ साँचू कहलक कि ''सरत के मोताबिक अप्पन एगो आँख दे दऽ।'' आउ साँचू जमींदरवा के एगो आँख निकाल लेलक। ई तरह अप्पन भाई के बदला चुका के साँचू अप्पन घरे आयल आउ खुसी के साथ दुनों भाई रहे लगलन। 