---
slug: "/mft-ago-brahman"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "एगो ब्राह्मण चार गो चोर"
---
एगो बड़ी गरीब पंडी जी हलन। ऊ केतनो कमाथ तइयो उनका पेट न भरे। जोत-जमीन हल, जेकरा में पैदे न हो हले। एक दिन पड़िआइन कहलन कि कहीं जा के कथा-पुरान कह तो खाय-पीये के मिल जतवऽ । ई सुन के पंडी जी पोथी-पतरा लेके घर से परदेस निकललन । जाइत-जाइत नौरंग देस पहुँचलन । ऊ गाँव के पूरब भर देवस्थान हले। उहँईं बइठ के ऊ देवी भागवत कहे लगलन। चरहवन सुनलन आउ आरती में पंडी जी के चार गो पइसा पड़ गेल । 

दोसर दिन चरवहवन गाँव में जा के हल्ला कर देलन कि एगो पंडी जी अलथिन हे, से बड़ा बढ़िया कथा कहऽ हथिन । दोसर दिन से बड़ी मानी लोग कथा सुने आवे लगलन । ओही गाँव में एगो कंजूस बनिया हले। ओकरा चमड़ी जाय, बाकि दमड़ी न जाय के खेयाल बराबर रहऽ हल । एक दिन ऊ बनिवाँ भोरे मैदान गेल हल, तो पार्वती के महादे(व) जी से पूछइत सुनलक कि बाबा जी के केतना मिलतइन। तब मंदिर में महादे(व) जी पार्वती जी से कहलकथिन कि एक हजार अइसे, आउ दू सौ आरती में। ई सब बात बनियाँ सुनलक, आउ जा के पंडी जी से पाँच सौ में ठीका करा लेलक । 

पंडी जी सोचलन कि पाँच सौ मिलत कि तो न मिलत, हमरा पहिलहीं मिल तो जाइत हे । कथा-पूजा होइत-होइत पूर्णाहुति के दिन आएल। ऊ दिन बड़ी लोग जुटलन । बनिवाँ खूब ठाट में जाके आगहीं बइठ गेल। जब पूजा हो गेल, तो दछिना में कउन कहे, आरती में भी कुछो न परल । उहाँ से बनिवाँ चल के महादे(व) जी के मंदिर में जाके एक लात जमौलक कि ओकर लतिया उहईं सट गेल। अन्हारे हल्ला भेल कि महासेठ जी के लाती महादे(व) जी में सटल हे। देखताहर लोग जुटलन आउ बनिवाँ के मेहररुआ आयल आउ महादे(व) जी के गोड़ लाग के कहलक कि छोड़ दऽ। महादे(व) जी कहकथिन कि ''पांच सौ देले हें, आउ सात सौ जा के पंडी जी के दे आव तो छोड़वउ।'' ई सुन के मेहररुआ घरे गेल आउ सात सौ रुपया घरे से लान के पंडी जी के दे देलक। फिनो महादे(व) जी भी गेल, आउ कहलक कि हम रुपेया दे देली हे, तऽ महादे जी छोड़ देलन।
 
पंडी जी पोथी पतरा बान्ह के घरे चललन । राह में चार गो चोर लग गेलन। ओहनी पूछलक कि 'डी जी, ई कउची हवऽ?  दऽ, ले-ले चलिवऽ!'' पंडी जी कहलन कि कुछो न हेऽ । तऽ चोरवन कहलक कि देखऽ बोंग ! पंडी जी डर के मारे मोटरी देऽ देलन । चोरवन पूछकई कि तोर कहाँ घर हवऽ? पंडी जी के घर नजीके हल, बाकि कहलन कि बड़ी दूर हे, से इहईं रह जाय के चाहीं । ऊ एगो जजमान के बहाना कर के अपन घरे चल गेलन। चोरवन सोचलक कि अन्हारे इनका जजमान ही से आउ मिलत तो आगे चल के छीन लेव। आउ आज रात के इहईं खयबो करब । पंडी जी चोरवन के अप्पन दूरा पर बइठा के कहलन कि हम मोटरिया जजमान हीं रख देइत हीवऽ, आउ घरे रख के अयलन आउ कहलन कि ''अब तोहनी जाईं जा, हम घरे पहुँच गेली!'' 

चोरवन अपने में विचार कयलक कि पंडितवा हमनी के खूब छकौलकउ, से आज रात में चोरा लेवे के चाहीं । ओहनी पंडिताइन से पंडी जी के बतिआइत सुनलक कि आज जे कमा के लौली हे, से पिछुत्ती गनउरवा में गाड़ देली हे। चोरवन रात भर में सब गनौरा फेंक देलन बाकि धन न मिलल । चोरवन कहलक कि पंडितवा आजो छकौलकउ, से अच्छे कल सार के ठीक कर देवे के चाहीं । रात में फिनो पंडी जी कहलन कि चोर-चुहाड़ के डर से सब धन के खढ़ी में नीम के पेड़ में लवनी में टाँग देली हे। चोर सुन के रात में पेड़ पर चढ़ल तो उहाँ हड्डा खोता लगौले हलऽ। ओहनी अन्हार में हबक-हबक के पकड़लक, तो बिरनी लपटा गेल । गिरइत-परइत सब भागलक। चोरवन सोचलक कि पंडी जी हमनी के नीमन छकावइत हथुन । आज रात के उनकर गोड़ तोड़ दे ही ! 

पंडी जी कहलन कि आज लोटा में में रख के सब धन कुआँ में डाल देली हे। चोरवन सुन के रात में ऊ कुआँ में हेल गेलन। एने पंडी जी आउ पंडिताइन, दूनो मार ईंटा के चोरवन सब के कुएँ में जान मार देलन। दिन भर उहईं छोड़ देलन। साँझ के एगो भिखारी भीख माँगे आयल, तो बाबा जी कहलन कि पाँच रुपेया देबवऽ, आउ खिला भी देबवऽ से एगो हमर काम कर दऽ । रात सून हो गेल तो बाबा जी कुआँ में से मुरदा निकाल के देलन । भिखारी फेंक आयल । तब तक दूसरका भी निकाल के रख देलन आउ कहलन कि कइसे फेंकलऽ कि फिनो चल अयलवऽ । ऊ फिनो दोसर मुरदा ले के दोसर दने फेंक आयल । तब तक बाबा जी तेसरका के निकाल के धर देलन आउ भिखारी के अयला पर कहलन कि ईं फिनो भाग अयलवऽ। तेसरका मुरदा के बारे में कहलन कि अबरी एकरा केतारी के मूँढ़ा में बाँध दिहँऽ । ओकरा बाद चौथा मुरदा निकाल के बाबाजी ओकरा में केतारी बान्ह देलन आउ भिखारी के अयला पर कहलन कि कइसे बान्हल कि मूँढ़े कुबार के भाग अलवऽ। अबरी बाबा जी कहलन कि जब भागे लगतवऽ, तो अबरी बाँड़ी ले-ले जा, बँड़वठ दिहँऽ । एकरा ले जाके भिखारी रहर के खेत में दक्खिन दने फेंकलन आउ खड़ा हलन कि एगो धोबी दीसा फीर के आवइत हले। ओकरे लौट के आवइत मुरदा समझ के ऊ मार डंटा के ओकरा जान से मार देलक। ओकरा मरल देख भिखारी डर गेल, आउ फिनो बाबाजी ही न गेल आउ अपनो समान छोड़ के भाग गेल । 
