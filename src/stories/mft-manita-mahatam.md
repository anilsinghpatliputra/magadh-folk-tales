---
slug: "/mft-manita-mahatam"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "धर्म कथा"
title: "मनीता के महातम"
---
एगो राजा हलन। उनका कोई लड़का न हले। खाली लड़की हलन। ऊ राजा-रानी लड़का ला गंगा जी से मनीता मानलन तो उनका एगो लड़का होयल। ऊ सेयान भेलन, तो उनकर सादी भी गंगा पारे हो गेल। उनकर मतारी गंगाजी के मनीता तो मान देलन हल, बाकि भारा न उतरलन हल, से जब राजकुमार के बिआह हो के बराती गंगा पार से लौटइत हल, तो सब बराती पार हो गेल बाकि राजकुमार के गंगाजी डुबा देलन। ऊ राजकुमार गंगाजी के हो गेलन आउ उनके लगे रहे लगन। गंगाजी ऊ राजकुमार ला अप्पन अरार पर एगो मंदिर बना देलन। दिन में राजकुमार गंगाजी के साथ रहथ, आउ रात में गंगा जी से निकल के मंदिर में रहथ। गंगाजी ओकरा अप्पन समझ के 'गंगा-गंगा' कहके चाल करथ, तो ऊ बिहान होते मंदिर से निकल के गंगाजी में चल जाथ । 
 
एक दिन के बात है कि एगो गोवालिन दही बेच के आवइत हल। ओकरा रात हो गेल, तो ओही मंदिर भीर जाके ठहर गेल। रात में राजकुमार खाना बना के खाय ला एगो थारी में परसलन, तो दूगो में हो गेल। ऊ फिनो एगो थारी में परसलन, तो दूगो में हो जाय। ऊ समझलन कि कोई जरूर आयल हे। पुकरलन कि के हे? तो ऊ कहलक कि हम ही गवालिन! तऽ आव, खो! ऊ कहलक कि ''नऽ बाबू, अइसहीं रह जबई!'' बाकि राजकुमार के जोर कयला पर ऊ खा लेलक, आउ रात भर रह गेल। ई तरह से एक दिन ऊ आउ आयल आउ रह गेल। 

दोसर दिन ऊ घरे गेल। ओकर घर उहँईं हल जहाँ राजकुमार के सादी होयल हल। ऊ गोवलनियाँ राजकुमार के सादी में राजकुमार के देखलक हल, से ऊ उनकर रानी से कहलक कि ''तोर दुलहवा तो रात में गंगाजी के किनारे मंदिर में रहऽ हथुन!'' ई सुन के रानी चललन आउ गोवलनियाँ के साथे साँझ में मंदिर में ठहर गेलन। राजकुमार एगो थारी में खाय परोसथ, तो तीन गो में हो जाय। ऊ बोलवलन तऽ दूनो आ गेलन, आउ खा के सब सूत गेलन। रानी अब उहईं रहे लगलन। धीरे-धीरे उनका हमल रह गेल। जब लड़का होवे के समय आयल, तो रानी कहलन कि अब घरे चलऽ। राजकुमार कहलन कि 'हमर माय बड़ी बदमास हवऽ!'' तइयो रानी संग चले ला तइयार हो गेलन। राजकुमार राते में अप्पन रानी के घरे पहुँचा के अन्हारे तक घूम अयलन, आउ गंगाजी में चल गेलन।
 
एन्ने रानी अप्पन राजा के घर भिखारिन के भेस में पहुँचलन, तो उनका माय रहऽ ही न देवे। बहिनी के कहे पर मइया रख लेकई। दू दिन के बाद ओकरा लइका हो गेल। डगरिन के बोला के ओकरा पास रख देवल गेल। रात में राजकुमार अप्पन रानी के देखे अयलन, आउ खाय ला लेले अयलन। डगरिन देख लेलक। दोसर दिन राजकुमार के बहिनी से ऊ सब कह देलक। बहिनी भी आज रात में भिखरनिया भीर सूतल। फिनो राजकुमार अयलन, आउ खाय के समान देके चल गेलन। आज बहिनियों देखलक। दोसर दिन मइया से कहलक कि ''सच्चे मइया, भइये आवऽ हथिन!'' डगरिनियाँ के बात पर तो विसवास नऽ भेल, आउ बहिनियों के बात पर पूरा विसवास नऽ भेल, तो ओभी आज रात में देखे ला तइयार हो गेल। 

आज डगरिनियाँ, बहिनी आउ मइया, सब भिखरनियाँ भीर सूतलन। आधा रात में राजकुमार अयलन। अप्पन रानी के खाय देके ऊ जाय लगलन, तो माय भर अँकवार धर के कहलन कि ''बाबू हो बाबू, तू कहाँ जाइत हऽ? तू हम्मर बेटा हऽ।'’ बेटवा कहकई कि ''हम अब तोर कइसे बेटा हिवऽ। हम तो अब गंगा जी के बेटा ही। तूं तो मनीता मान के भारा नऽ उतरले हल, से गंगा जी अप्पनऽ लेलकथुन हे !'' ऊ दिन राजकुमार न रुकलन । दोसर दिन मतारी आजा-बाजा, लाले-पियरी के साथ गंगाजी के भारा उतरलन। ओही रात के राजकुमार घरे आ गेलन, तो फिनो कहिनों नऽ गेलन। ओहीं अप्पन रानी के साथ आउ अप्पन माय-बाप के साथ खुसी से रहे लगलन । 