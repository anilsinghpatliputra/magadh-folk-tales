---
slug: "/mft-kutani-budhiya"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "कुटनी बुढ़िया "
---
एगो जंगल में एगो कुटनी बुढ़िया रहऽ हल। उहाँ पाँच छव गो गाय- भाईंस के चरवाहा ढोर चरावे जा हलन। एक रोज छवो साथी मिल के चूहा पकड़लन आउ ओकरा पका के खाय ला आग खोजे चललन। 

ओहनी ऊ कुंटनी बुढ़िया भिरू धुआँ देखलन। ओकरा में से एगों कुटनी भिरू जा के आग माँगलक। तब कुटनी बुढ़िया कहलाक- नऽ हमरा हाथ हे, नऽ हमरा गोड़ हे, नऽ हमरा आँख हे, नऽ हमरा कान हे,  से अपने ले ल5 बाबू । हम खाली तमाकुल पीये ला आग रखले रहऽ ही । अपने काढ़ के लेले बाबू । ऊ लइका आग काढ़े गेल । बस, कुटनी बुढ़िया उठल आउ ओकरा एके  कउर में निगल गेल । 

इहाँ इयार सब सोचलन कि ऊ कहाँ रह गेल । तब दूसर इयार के आग ला भेजलन । कुटनी बुढ़िया उनकरो एके कउर में खा गेल । ओइसहीं ऊ बुढ़िया पाँच साथी के खा गेल। 

छठा साथी बड़ी फेर में परल कि ओहनी सब कहाँ चल गेलन । ऊ कुटनी बुढ़िया भिरू गेल आउ जल्दी से आग माँगलक आउ बतौला पर आग काढ़े लगल । बुढ़िया जइसहीं खाय ला मुँह खोललक तइसहीं मुँह पर एक थप्पड़ मारलक तऽ ओकर एक साथी निकलल । ई तरी पाँच थप्पड़ में पाँचो साथी निकल गेलन । फिनो सभे मिलके मौज से रहे लगलन । 


