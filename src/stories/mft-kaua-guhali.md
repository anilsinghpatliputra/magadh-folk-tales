---
slug: "mft-kaua-guhali"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "कउआ आउ गुहली"
---
एगो पेड़ पर गुहली हल। ऊ रोज एगो अंडा दे हल। ओही पेड़ पर एगो कउआ रहऽ हल। ऊ रोज गुहलिया के अंडवा फोर के खा जाय। एक दिन गुहलिया कहलक कि ''गंगा जी से ठोर धोके अयवें, तो अंडा फोरे देवउऽ!'' कउआ गंगा जी में ठोर धोवे गेल आउ गंगा जी से बोलल-
*गंगली! गंगली! दे पंडुली, ठोर धोवानी खा गुहली के बच्चा रे चेंव-चेंव!* 
गंगा जी कउआ से कहलन कि जो ''कुम्हार हीं से चुक्का माँग के ले आवऽ।'’ ऊ कुम्हार हीं गेल आउ कहलक -
*कुम्हरी! कुम्हरी! दे चुक्कली, ले गंगुल्ली, दे पंडुली, ठोर धोवानी, खा गुहली के बच्चा रे चेंव-चेंव!* 

तब कुम्हरा कउआ से कहलक कि ''जो मटखान में से मट्टी ले आवऽ। तब नऽ गढ़ के चुकवा देवउ!'' कउआ उड़ल आउ मटखान में जा के बोलल-
*मटुल्ली! मटुल्ली! दे मटिल्ली। ले कुम्हल्ली, दे चुकल्लीख्, ले गंगुल्ली, दे पनुल्ली, ठोर धोवानी, खा गुहली के बच्चा रे चेंव-चेंव!* 

तब मटखनवा कहलक कि ''हरिन के सींघ ले आवऽ, तब न कोड़ के देवउ!'' तऽ कउआ हरिन भीर गेल आउ कहलक-
*हरिनी! हरिनी! दे सींघल्ली, कोड़ मटिल्ली, ले कुम्हरी, दे चुकल्ली, ले गंगुल्ली दे पनील्ली ठोर धोवानी, तब नऽ खा गुहली के बच्चा रे चेंव-चेंव!* 

तऽ हरिनिया कहकई ''जो कुत्ती के लड़े ला बोला लाव। तब नऽ लड़ के सींघ तोड़तउ।''  कउआ कुत्ती भीर गेल आउ बोलल - 
*कुतली! कुतली! लड़ हरिन्ना, तोड़ सींधल्ली, कोड़ मटिल्ली, दे कुम्हल्ली, गढ़ चुकल्ली दे गंगुल्ली, ले पनुल्ली तब न ठोर धोवानी, खा गुहली के बच्चा रे चेंव-चेंव!* 

तऽ कुतिया कहकई कि ''जा गाय के दूध ले आव, तब न पी के हरिनियाँ से लड़वउ!''
तब कउआ फिनो उड़ल, आउ गाय से जा के कहलक- 
*गयली, गयली, दे दुधिल्ली, पी कुतिल्ली, तोड़ सींघिल्ली, कोड़ मटिल्ली, गढ़ चुकिल्ली, ले गंगुल्ली, दे पनील्ली ठोर धोवानी, तब खा गुहली के बच्चा रे चेंव-चेंव!*

तब गइया कहकई कि ''जो घास ले आवऽ। तब न खा के दूध देबउ !'' तब कउआ जा के घास से कहलक- 
*घसुली! घसुली! दे घसुल्ली, खाय गयल्ली, दे दुधल्ली, पी कुत्तल्ली, लड़ हरिनी, तोड़ सींघल्ली, कोड़ मटुल्ली, गढ़ चुकल्ली, ले गंगुल्ली, दे पंडुल्ली, ठोर धोवानी, खा गुहली के बच्चा रे चेंव-चेंव!*

तऽ घसिया कहकई कि ''जा लोहार हीं से हसुआ ले आवऽ, तब न गढ़ के देबउ!'' तब कउआ लोहार भीर गेल, आउ कहलक- 
''लोहरा-लोहरा दे हसुल्ली, गढ़ घसुल्ली, खाय गयल्ली, दे दुधिल्ली, पी कुतिल्ली, तोड़ सींघल्ली, कोड़ मटिल्ली, गढ़ चुकल्ली, ले गंगुल्ली, दे पनील्ली ठोर धोवानी, खा गुहली के बच्चा रे चेंव-चेंव!* 

तब लोहरा पूछकई कि लाल हँसुआ लेवे कि करिआ। कउआ के लाले हँसुआ पसन्द भेल, आउ कहलक कि ललके दे दऽ। लोहरा कहलक कि काहाँ लेवें? कउआ 
कहलक ''घेंचिया पर दे दऽ, लेके चल जायब!'' लोहार लहलह आग में से निकाल के लाल हँसुआ कउआ के घेंची पर रख देलक। कउआ ओही जगह जर के भूँसा हो गेल। ऊ दिन से गुहली के अण्डा में से बच्चा फूट के निकले लगल आउ बढ़े लगल। दोसरा के जान मारेओलन के जिनगी भर परेसानी उठावे पड़ऽ हे, आउ आखिर में अप्पन जानों देवे पड़ऽ हे। अइसहीं न कउआ के जान गेल! 