---
slug: "mft-rana-bhainsa"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "राना भैंसा आउ सिआर"
---
एगो जंगल में सोरह गो भइँस रहऽ हलन। सोरहो भइँस एके तुरी बच्चा देलक। पन्द्रह गो तो काड़ी देलक बाकि एगो भइँस काड़ा बिआयल। जब सब के बचवन टेहटारू हो गेलन, तो कड़वा सब के एक दिन एगो कुआँ पर ले गेल आउ कहलक कि जे ई कुआँ टप जायत ऊ सोरहो भइँस के दूध पीअत। पहिले कड़वा तड़पल आउ कुआँ टप गेल। फिन कड़ियन तड़पे लगलन तो सब चभ-चभ कुआँ में गिर के मर गेलन। अकेले कड़वा बच गेल, आउ सोरहो भइँस के दूध पी के मोटा के राना (अरना) भैंसा हो गेल।
 
ओही जंगल में एगो बाघ आउ बाघिन रहऽ हल। बघवा बूँट के खेती कयले हल। ओकर अगोरा सियार के बइठा देलक हल। सियरा रोज बूँट अगोरे आउ बघवा के ''मामू-मामू'' कहे । एक दिन मोटका राना भैंसा बूंट चरे लगल तो सियरा कहलक-
''राना भैंसा ! राना भैंसा ! बूँट मत खो, बाघ मामू अवथुन तऽ चीर-फार के खा जैथुन!'' 
तब राना भैंसा कड़क बोलल- 
*सोरह भइँस के सोरह चभक्का, सोरह सेर घीव खाऊँ रे।*
*कउन हउ तोर बाघ मामू, एक पकड़ लड़ जाऊँ रे।* 

तब सियारवा ओकर डकारभरल बोली सुनके घबड़ा गेल, आउ दउड़ल बाघ मामू भिर गेल, आउ राना भैंसवा के सब हाल कहलक । बघवा तड़पते आयल आउ दूनों में घमसान लड़ाई होवे लगल । लड़ते-लड़ते राना भैंसा सींघ से अइसन मारलक कि बाघ के पेटे चिरा गेल। बाघ ठउरे मर गेल। सियरवा बघवा में से थोड़े माँस ले के बघिनिया भिर गेल आउ कहलक कि ''मामू भइँसवा के माँस देलकथुन हे, बनावे ला कहलकथुन हे कि नीमक-उमक चीख के रखतन!'' बघिनियाँ माँसवा सींझा के खाय लगल तऽ सिअरवा कहे लगल कि - ''रमवाँ रे रमवाँ, बाघ मामू के माँसवा मामी खाइत हथिन रे रमवाँ !'' ई सुन के बघिनियाँ दउड़ल खेत पर आयल, तो भैंसवा के खेत अहड़ते देखलक। भैंसवा तो ताव में हइये हल। एकरो सींघ से पेट फार देलक । बघिनियाँ भी ओहिजे मर गेल। अब सियरा सोचलक कि तहिना से तो हम मामू-मामी के नाता जोड़ के बचल हली। अब निफिकिर हो गेली बाकि भैंसवा के कइसहूँ छकावे के चाहीं!
 
एक दिन सियरा बूँट अगोरले हल। राना भैंसा आ के चरे लगल। सियरा कहलक कि आज एगो दोसर भैंसा आन के कहकउ हे कि ''रनवा भैंसा आवत तऽ कहिहें। ऊ बड़ी दिन से भागल चलइत हे !'' ई सुन के राना भैंसा बेताब हो गेल आउ कहलक कि- ''ऊ कहाँ हउ?'’ सियरा ओकरो कुआँ भीर ले जा के देखा देलक। पानी में अपने नियन भैंसा देख के ऊ जोर से गरजल ते ओनहूँ से आवाज आयल। तब ई राना भैंसा ओकरा मारे ला कुआँ में कूद गेल आउ मर गेल। सियरा अलगे से देखइत ठठा के हँसल आउ बूँट के खेत में आ के निफिकिर होके रहे लगल । 