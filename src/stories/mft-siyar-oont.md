---
slug: "mft-siyar-oont"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "सिआर आउ ऊँट के इयारी"
---
एगो सिआर आउ ऊँट में बड़ी इयारी हल। एक रोज दुनों बतिअयलन कि इयार कहीं फूँट खाय चले के चाहीं । ऊँटवा कहलक कि ''हम तो कहीं देखवे नऽ कैलियो हे। तू देखले हें, तो चल !'' दूनो चललन तो रस्ता में एगो नदी मिलल। ओकरा में भरल पानी हल से सिअरवा के पार होवे में मोसकिल होवे लगल। तऽ ऊँटवा कहलक कि हमर पीठिया पर तू बइठ जो! सियार ऊँटवा के पीठ पर बइठ गेल आउ नदी पार हो गेल। ऊ पार गेल, तो देखलक कि नदी के दलकी में खूब ककड़ी फरल हे। फूटो फूट के छितरायल हे। दूनो इयार रात में परेम से खूब फूट खयलन। सिअरवा के जल्दी पेट भर गेल, तो ऊ कहलक कि ''हमरा तो इयार 'भूकवास' लगलो हे !'' ऊँटवा कहलक कि ''तनी दम धर, भाग के खेतवा से दूर चल जयवो, तो भूकिहें!'' 

बाकि सिअरवा काहे ला माने जाय। ऊ तो खाके अफरल जाइत हलै। रहले नऽ गेल, से ऊ लगल 'हुआँ-हुआँ' करे। ओकर अवाज सुनके मँड़इया में सूतल अगोरवा उठ गेल आउ उठौलक बोंग। मार बोंग-मार बोंग ऊँटवा के हालत खराब कर देलक। सिअरा तो छरप के भाग गेल। ऊँटवा लँगड़ाइत-लँगड़ाइत नदी किनारे पहुँचल। हिऔं सिअरवा आसा में बइठल हल। कहलक कि इयार अब जे होयल से होयल, से घरे चले के चाहीं। ऊँट नदी में हेलल पार होवे ला, तो सिअरवा ओकर पीठ पर बइठ गेल। बीच नदी में पहुँचल तो ऊँटवा कहलक कि इयार अब हमरा 'लोटवास' आवइत हवऽ। लाठी के मार से देह टूटल हवऽ। लोटे से कुछ दरद दूर होतो। सिअरवा लगल घिघिआय कि ''तनियक आउ ओते चलऽ। किनरवा पर चल के लोटिहँऽ!'' ऊँटवा कहलक कि ''तोरो तो हम कहलिवऽ हले, कि खेतवा से दूर चलके भूकिहँऽ!'' एतना कहके ऊँटवा बीचे नदी के पानी में लगल लोटे। सिआर राम तो पानी में दहा के मर गेलन, आउ ऊँट गते-गते नदी पार होके लँगड़इते-लँगड़इते घरे पहुँचल। ठीके कहल गेल हे कि ओछ से परेम न करे के चाहीं!