---
slug: "/mft-shakki-raja"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "सोना के अँगूठी"
---
एगो राजा आउ वजीर के लड़का में बड़ी दोस्ती हल। एक के दोसर के बिना चैन न रहऽ हल। एक दिन वजीर के बेटा इयार से मिले गेलन, तो ओकरा दूरा पड़ न पा के रनिवासे चल गेलन, आउ निसा में राजा के न रहे पर रानी के पलंग पर सूत गेलन। नीन खुलल तो चेहाके उहाँ से चल अयलन, बाकि उनकर अँगूठी पलंग पर गिर गेल। राजकुमार अयलन तो इयार के अंगूठी देख के रानी से बोल-चाल बंद कर देलन। ई देख के रानी नइहर में चिट्ठी लिखलन -  
*बाबा बाग लगाय के, लाखो लाख लुटाय।* 
*रस से भरी रसीली में, भौंरा घुर-फिर जाय।* 
*-सत् रह।।*

बाप ई पांती पढ़ के बेटा के नउवा के साथ बेटी हीं भेजलन । इहाँ दोसर दिन साँझ के राजा के बेटा, वजीर के बेटा आउ उनकर साला आउ नउवा एगो पोखरा पर जा के चउपड़ खेले लगलन । खेलते-खेलते सालाराम कहलन कि - 
*निरमल जल तालाब में, अति ही पवित्र पवित्र।* 
*सोजन काहे ना पिये, सुनो हमारो मित्र॥* 
*-सत् रह।।*

तब राजा एतना सुन के मन-ही-मन सोंच के कहलन- 
*कर पंजे के बीच में, ता में लाल समाय।* 
*सो मैं देखा पलंग पर, नीर पिया न जाय।*
*-सत् रह।।* 

एतना सुन के चउपड़ खेलते वजीर के लड़का कहलन- 
*घटा गरजे बिजुली चमके, लागे न काहूँ अंत।* 
*माय बहिनियाँ जान के, गए पलंग पर बैठ॥*
*-सत् रह।।*

एकरा बाद दउआ के पांसा आयल तो सोंच के कहलन- 
*चतुरन में चतुरन मिले, लगे न का हूँ अंत।* 
*अभाग हे ऊ नारी के, कि मूरख मिलल कंत।* 
*-सत् रह।।*

ई सब सुन के राजा असलियत समझ गेलन, आउ ऊ दिन से रानी के साथ मिल के रहे लगलन। 