---
slug: "mft-brahman-pari"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "ब्राह्मण आउ सात गो परी"
---
एगो बाबा जी हलन। ऊ बड़ी गरीब हलन उनका चार गो बेटा हलन आउ एगो स्त्री हल । ऊ रोज भीख माँग के अप्पन परिवार के पाल-पोसऽ हलन। एक रोज उनकर मेहरारू बड़ी बात कहलन कि ''तोरा चार लइका हे। देस-विदेस में जाइत रहतऽ, तो कुछ तो कमा के भी ले आइत रहतऽ !'' खीस के मारे पंडी जी अउरत के कहलन कि रस्ता के कलेवा बना दऽ, कल्ह हम परदेश जायम। 

पंडी जी घर से चललन। जाइत-जाइत कुछ दूर पहुँचलन, तऽ एगो जंगल मिलल। ओकरा में एगो इनरा हल, जहाँ पर एगो पेड़ हले। उहईं पर पंडी जी नेहा-धोआ के भोजन करेला चाहलन। ऊ खायओला मोटरी खोललन तो सात गो पूआ देखलन आउ सोचइत बोललन कि '’एगो खाऊँ कि दू गो खाऊँ, कि तीन गो खाऊँ, कि चार गो खाऊँ, कि पाँच गो खाऊँ, कि छव गो खाऊँ, कि सातो खा जाऊँ!'' ई सुन के इनरा में से सातो परी बोललन कि '’पंडी जी, गोड़ पड़इत ही, हमनी सातो के परान ऊबार देऊँ! हमनी अपने के अइसन चीज देइत ही, कि अपने के परबस्ती चल जायत !'' एतना कह के परी लोग इन्दरलोक में चल गेलन, आउ बाबा जी ला एगो बरहगुना माँग के ला देलन । ऊ बरहगुना आन के बाबाजी के देलन आउ कहलन कि ''सवा हाथ जमीन लीप के बारह प्रकार के भोजन माँगवऽ, तो तुरते बन के तैयार हो जायत !'' 

पंडी जी बरहगुना लेके घरे चललन । राह में बेर डूब गेल, तो एगो कुम्हार जजमान हीं ठहर गेलन । रात में सवा हाथ जमीन लीप के भोजन माँगलन, तो भोजन तैयार हो गेल। पंडी जी भोजन कर के सूतलन, बाकि ई करमात कुम्हइन देखइत हल । से सोचलक कि ई बरहगुना हमरा हीं रहइत हल तो बड़ा अच्छा हल । पंडी जी के सुतला पर बरहगुना चोरा के छिपा के धर देलक, आउ दोसर बरहगुना उनकर सिर तर रख देलक। बिहान होला पर पंडी जी घरे अयलन आउ ब्राह्मणी के बहरगुना देके ओकर गुन बतौलन । खखनल पंडिताइन तुरते जमीन लीप के बरहगुना से भोजन माँगलन तो न मिलल। तीन बार कहला पर भी भोजन न बनल, तो पँड़िआइन बाबा जी से कहलन कि तू हमरा से मजाक करऽ हऽ ? भोजन बारह प्रकार के काहाँ तइयार भेल ? अपने बाबा जी भी कहलन बाकि बरहगुना भोजन न देलक । तब पंडी जी सोचलन कि परियन हमरा धोखा देलक । फिनो ऊ दोसर दिन अस्नान-पूजा करके इनरा पर खाय ला बइठलन तो देखलन कि गेठरी में सात पूआ हे। फिनो पहिलहीं जइसन पूआ खाय ला दोहरवयलन। एगो खाँऊ, कि दूगो खाऊँ परियन डेरा गेल कि अबरी फिनो खाय अलउ, से ओहनी फिनो इन्दर भगवान भीरू जा के एगो मोती-मूँगा हगे ओला बकरी माँग लौवलन। परी ई बकरी बाबा जी के दे देलन आउ कहलन कि ई मूँगा-मोती हग हे। एकरा से तोर परबस्ती चलत । पंडी जी बकरी लेके चललन आउ रात में ओही कुम्हार किहाँ ठहर गेलन। रात में पंडी जी बकरी से कहलन कि हे इन्दर भगवान के बकरी, मोती मूँगा हगऽ, तो बकरी हग देलक । ई देख के कुम्हइन बकरी चोरा लेलक, आउ ओकरा जगह पर ओइसने दूसर बकरी बान्ह देलक। दोसर दिन बाबा जी बकरी लेके घरे अयलन आउ ओकर सब गुन पँड़िआइन से कहलन। ब्राह्मणी बकरी के ले के कहलन कि ''हे इन्दर भगवान के बकरी, मोती-मूँगा हगऽ!'' बाकि बकरी कुछो न हगलक । पंडिताइन पंडी जी के खीसे खूब गरिअवलन। 

दोसर दिन फिनो पंडी जी ओही इनरा पर जाके स्नान-पूजा के बाद कलेवा करे ला खोलन तो सात पूआ देख के कहलन, कि एगो खाऊँ कि दूगो खाऊँ, कि सातो खा जाऊँ ?  सातो परी ई सुन के पंडी जी के गोड़ पर गिर के गिड़गिड़ाय लगलन । कहलन कि ''महराज हमनी धोखा न देईं, बाकि कोई बीच में ही धोखा दे दे हे। अबकी अइसन चीज देइत हीवऽ कि धोखा न होयत! से परियन इन्दर महराज से एगो सोंटा माँग के लौलक । ई सोंटा धीरे-धीरे कहे से गते-गते देह के सोंटऽ हल, आउ कस के कहे से कस के सोंट दे हल, आउ बंद कर देवे पर रुक जा हल। पंडी जी सोंटा लेके ओही कुम्हार के घर रात में ठहर गेलन। सुतला पर सोंटा से धीरे-धीरे अप्पन देह सोंटवा लेलन। एकरा देख के सुतला पर कुम्हइनियाँ सोंटा के ले गेल आउ कस के देह सोंटवावे लगल। सोंटा जब देह के खूब मरम्मत करे लगल, तो कुम्हइनियाँ चिल्लाय लगल। ओकरा मरे के बारी आ गेल, तो कुम्हरा पंडी जी के गोड़-हाथ परे लगल । पंडी जी कुम्हइनियाँ के पास गेलन तो ऊ कहलक कि बरहगुना आउ बकरी हमरे पास हे। ई सब ले जाईं, आउ हम्मर जान बकस दिहीं। एकरा बाद पंडी जी बरहगुना, बकरी, सोंटा आउ दान-दहेज लेके विदा होयलन। 

पंडी जी खुसी से घरे लौट गेलन । ब्राह्मणी एक-एक कर बहरगुना, आउ बकरी के परीक्षा लेलन । सोंटा के परीक्षा लेवे लगलन तो खूब सोंटा गेलन । अंत में पंडी जी सोंटा के बंद कयलन । फिन बरहगुना आउ बकरी से बाबा जी मालोमाल हो गेलन। ऊ दूनो के दिन खुसी में बीते लगल । 