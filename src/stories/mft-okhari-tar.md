---
slug: "mft-okhari-tar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "ओखरी तर बक चूने बाबा"
---
एगो बड़ी गरीब किसान हल। ओकरा एगो बेटी हल, जे ओकर सन्तान में सबसे बड़ी आउ बेहद सुन्नर हल । बाकी तीन गो लड़को हल से तीनो अभी छोट-छोट बुतुरु, हलन । किसान के न तो खेत-बधार हल आउ न रहे के बढ़िया मकाने हल। बस, एगो टूटल-फूटल घेरावाला झोपड़ा हल, जेकर छप्पर ताड़ के सुखल पत्तर से छावल हल । जब कभी तेज हवा बहऽ हल, त छप्पर के तड़वा झनर-झनर बाजे लगऽ हल, आउ ओकर उघरल बड़ेरी के बेंट हाथी के बड़का दाँत नियन हरमेसा निकलल रहऽ हल। 

किसान एतना गरीब हल कि ओकर घर में कुच्छो खाये-पीये ला न हल । दिन भर बाप-बेटी जे अगल-बगल के जंगल झाड़ में जाके जरना चुन-बटोर के लावऽ हलन, ओही के बेच के अप्पन खाए-पीए के इन्तजाम कर पावऽ हलन। बाकी सबके पेट भर खानो न जुड़ऽ हल । से अगल-बगल के धनी.मानी किसान के घर जब धान कुटा हल तऽ ओखरियन से छलक के चावल के कुछ दाना चारों ओर छिंटा जा हल। किसान के तीन बुतरुअन बगुला नियन चावल के छिंटायल दाना पर अप्पन घात लगवले रहऽ हलन आउ मालिक आउ बराहिल के नजर बचा के टुप सिन चवलवा चुन के खा जा हलन। एही से ऊ बुतरुअन के जिनगी चलऽ हल। 

किसान के घर में रोशनी करे खातिर न तो ढिबरी-लालटेन हल आउ न बत्ती जरावे ला कउनो तेलो हल। से आध पख तो ऊ बेचारा अँधेरिया में अप्पन जिनगी काटऽ हल, आउ बाकि उजेरिया पख में चन्दा के रोशनी से अप्पन काम चला ले हलऽ। एक तुरिया किसान बेराम पड़ गेल । अइसन मजबूरी में ओकर लड़की जंगल में जरना बटोरे गेल। ऊहाँ एगो दूर देस के राजा सिकार खेले ला आयल हल । ओकर नजर गरीब किसान के लड़की पर पड़ल । ओकर सुन्नरता देख के ऊ मोहा गेल आउ ओकरा बहला-फुसला के अप्पन राज में ले गेल । ऊहाँ ओकरा बढ़िया असनान आदि कराके सुन्नर राजसी पहरावा आउ एक-से-एक बढ़िया गहना पहनौलक । फिन तो सोअरग के अप्सरा नियन दीपे लगल। ओकर दिन खूब खुशी से बीते लगल।
 
बाकी ओकर मन भीतर से उदास हल। रह-रहकर ओकरा अपना बापजान के इयाद आवे हल। ओकर एगो चतुर सखी धाय हल। ओकरा ऊ खूब समझा-बुझा के अप्पन हाल-चाल अप्पन बापजान ही भेजलक आउ मौका पाके मिले खातिर आवे ला न्योतो पेठौलक । अप्पन बेटी के न्योता पा के किसान बड़ी खुस भेल। कुछ दिना बाद ऊ बगलगीर से बढ़िया पहिरावा पैंचा माँग के पहन के अप्पन बेटी-दामाद से मिले गेल । 

राजा अप्पन ससुर के भारी खातिरदारी कयलन । उनकर सीधा-साधा पहनावा देख के ऊ ओमें उनकर बड़प्पन देखलन। उनकर आदर-मान खातिर ऊ उनकर ठहरे के जगहे बैठ गेलन। किसान के बेटी के घरे के हाल-चाल जाने के भारी चिन्ता लगल हल। ऊ इन्तजार में हल कि राजा उहाँ से हटतन तऽ हम घर के दुख-दारिद के बारे में पूछम कि कुच्छो ओमें सुधार भेल इया नऽ । बाकि राजा उहाँ से टसकवे न करऽ हलन। से ऊ बड़ी चालाकी से अप्पन बापजान से चार गो सवाल कयलक-

*1. झुनझुन पेटरिया बाजे बाबा?*  
*2. हथिया दाँत निपोरे बाबा?*
*3. ओखरी तर बक चूने बाबा?*
*4. मानिक दियरा जारे बाबा?*

पारी-पारी से पूछल गेल चारों सवाल के जबाब में किसान बोललक ''हां बेटी'' ! बापजान के जबाब से ऊ समझ गेलक कि ओकर नैहरा में अभियो दुख-दारिद के डेरा बनल हे। अभियो ओकर नैहरा के घर के छौनी सुक्खल ताड़ के पत्ता से छावल हे। अभियो ऊ घर के उपरल बड़ेरी हाथी के दाँत नियन लौकइत रहऽ हे। अभियो ओकर भइवन पास-पड़ोस में धनी घर में होवेओला धान के कुटाई में छलक के बिखरल चावल आउ खुद्दी बीन के खा हे, आउ अभियो दीया जरावे भर तेल न जुरे हे, तऽ चाँद के रोशनी में आधा पख काटऽ हे । 

पर राजा कुछ अउरे समझलन। उनकरा समझ में आयल कि उनकर रानी के घर में बडी खुशहाली विराजे हे । उहाँ सोना-चाँदी, हीरा-जवाहरात के गहना आउ असरफी से भरल कई गो पेटी हे, जे उहाँ पर एने से ओने हटावे में झनर-झनर बाजइत रहऽ हे। दरबज्जा पर बड़कन हाथी झूमइत रहऽ हे, जेकर बड़ा-बड़ा निकलल सफेद दाँत चमकइत रहऽ हे । न जाने केतना बिगहा खेत हे, कि जेकर धान के कुटाई घरी ओखली से छलकल धान-चावल के बगुलन चुनइत खाइत रहऽ हे । आउ रानी के नैहरा में घर के अन्दर इंजोर करे खातिर मानिक के दियरा जलावल जा हे। 

अप्पन ससुरार के अइसन खुसहाली जान के राजा बड़ी खुस होलन, आउ जब उनकर ससुर जाय लगलन त उनका ऊ सोना-चाँदी, हीरा-जवाहरात के उपहार भेंट करके विदा कयलन । फिन तो बेटी के भाग नियन किसानों के दिन फिर गेल आउ सब सुख से रहे लगलन। 