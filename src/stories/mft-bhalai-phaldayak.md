---
slug: "mft-bhalai-phaldayak"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "भलार्ड के फल"
tags: "Loyalty, Courage, Kindness, Adventure, Redemption"
---
एगो बाबा जी हलन । ऊ बड़ा गरीब हलन। एक दिन बाबा जी सबेरे मैदान गेलन । इनरा पर कुल्ली करे अयलन । इनरा में पानी भरे ला लोटा-डोरी डाललन तो लोटा उहईं पकड़ा गेल। ऊ इनरा में पहिलहीं से एगो बाघ, एगो साँप आउ एगो सोनार गिरल हल । ओखनी कहे लगलन कि हमरा निकाल दऽ। बाबाजी सोचलन कि बघवा के निकालम तो खाइये जायत। सँपवा के निकालम तो काटिए लेत। बाकि सोनरा के निकाल देब, तो पुन्न होयत काहे कि ऊ अदमी हे। बाकि सोनरा के निकाले तो कइसे? बघवा छोड़वे न करे । पंडी जी पहिले बघवा के निकाल देलन । ओकरा बाद सँपवा के निकाललन, तब फिनो सोनरा के निकाललन। बघवा बाबा जी के गोड़ पर गिर के कहलक कि अपने हमरा गुरु ही । एक दिन हमरा हीं आईं । सँपवा भी उनका गुरु मानलक, आउ अपना हीं आवे ला बिनती कयलक । सोनरा भी अइसहीं कहलक। पंडी जी घरे आ गेलन।
 
कुछ दिन के बाद पंडित जी बघवा के इहाँ चललन तो जंगल में बहुत बाघ मिललन। सब बाघ खाय ला इनका पर टूट पड़लन । पंडी जी कहलन कि बंडा बाघ हमर चेला हे । ई सुन के सब बाघ उनका बंडा बघवा भीरू पहुँचा देलन। उहाँ ओकरा हीं दू-चार दिन रहलन। फिन कहलन कि अब हम अपन घरे चलम चेला ! तब बाघ-चेला उनका दान-दछिना में बड़ी मानी सोना-चाँदी देलक । बाबा जी उहाँ से चललन तो सोचलन कि तनी सँपवा चेला हीं से भी होयले चलीं । 

उहाँ से साँप के झुंड में चललन । आगे जाइत हलन कि चेलवे से भेंट हो गेल । ऊ गोड़ लागलक आउ अप्पन घरे ले गेल। उहाँ भी दू-चार दिल रहलन। फिर कहलन कि साँप-चेला। अब हम घरे चलम । साँप सुन के मुनरिका लौलक, आउ दे के कहलक कि हमरा गरीब से एही बनइत हे । साँप बोलल कि मुनरिका में गुन हे कि जब अपने पर आफत आयत, तो आग के धाह देखा के कहब कि हे सत् के मुनरिका, हमरा पर सहाय होवऽ । बाबा जी चेला के आसीर्वाद दे के चल देलन । रास्ता में सोचलन कि बाघ आउ साँप हो हमरा एतना मानलक । चलीं देखे सोनार चेला हीं, कइसन मान होवऽ हे? 

उहाँ से बाबाजी सोनरा ही पहुँचलन। चाल कयलन तो जबाब मिलल कि कउन टर्रटराइत हऽ जी? तब बाबा जी कहलन कि ''ए जजमान, खिसिआ मत । तनी हमर मोटरिया देखिहँऽ। हम दीसा फिरले आवइत ही !'' बाबा जी अप्पन मोटरी रख के दीसा फिरे गेलन । तब तक सोनरा खोल के मोटरी देखे लगल । ओही दिन राजा हीं चोरी होयल हल। ओही-ओही चीज बाबा जी के मोटरी में हल। सोनरा चट दिन ओकरा ओयसहीं बान्ह के राजा साहेब हीं देखा देलक । राजा पूछलन कि बाबा जी कहाँ गेलन? सोनरा कहलक कि दीसा फिरे। जब बाबा जी सोनरा ही पहुँचलन, तो राजा पूछलन कि ई सब तूं कहा से लौले हें? बाबा जी कहलन कि हमरा बाघ आउ साँप-चेला देलन हे । राजा डाँटलन आउ पकड़ के ले चललन कि तोरा ई सब धन बाघ आउ साँप देलक हे? ले जा के ओकरा काल कोठरी में बंद कर देलक। 

फँसिआरा के फाँसी देवे के हुकुम भेल । फँसिआरा कुछ देर ला गाँजा के दम लगावे लगल, तो बाबाजी भी कहलन कि जरा हमरो एक दम लगावे दऽ । आखिर जान तो मारवे करवऽ। एगो फँसिअरवा कहकई कि दे देहीं एक दम ! फिर तो मरहीं ला हई। बाबा जी के चिलिम मिलल, तो ऊ मुनरिका के धाह देखा के कहलन कि हे सत् के मुनरिका, हमरा पर सहाय होवऽ । सुनतहीं साँप हनहनाइत पहुँच गेल । बाबाजी सब हाल कह देलन । साँप बोलल कि हम राजा के एकलौता बेटा के जाके डँस देबवऽ, तो ऊ मर जतई । तूं जा के कहिँहँऽ कि हमहूँ झाड़ऽ ही । फिन साँप उहाँ से चलल आउ राजा के बेटा के आन के डँस लेलक। राजा के बेटा मर गेल। चारो दने हाहाकार मच गेल। 

बाबा जी काल-कोठरिए में से ही कहलन कि कउची के हल्ला हे? एतना सुन के लोग कहलक कि राजा के बेटा के साँप डंस लेलक हे। बाबा जी कहलन कि हमहूँ तनी-मानी झाड़-फूँक कर ही । ई खबर राजा के सुनावल गेल, तो राजा जल्दी बाबा जी के बोलौलन । बाबा जी उहाँ जा के कहलन कि जल्दी से एक मन लावा आउ दूध जुटाईं। राजा साहब के हुकुम देते दूध लावा तइयार हो गेल। बाबा जी दूध-लावा मिला देलन आउ केंवाड़ी बंद कर देलन । साँप धरन से उतरल आउ दूध-लावा पी गेल आउ राजा के बेटा के लहर भी तीर लेलक । राजा के बेटा जी गेल। साँप जंगल में चल गेल। राजा बेटा के जान बचे के खुसी में बाबा जी के पहिले के धन तो देइए देलन, अपना तरफ से भी ओकर दोगुना लगा के विदा कयलन । बाबा जी खुसी में अप्पन घरे आ गेलन । उनका उपकार के फल मिल गेल । खिस्सा गेलवऽ वन में, समझ अप्पन मन में !