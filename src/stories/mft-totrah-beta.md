---
slug: "/mft-totrah-beta"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "तोतराह बेटा"
---
एगो गिरहथ के चार गो बेटा हल। एहनी तोतराह बोलऽ हलन। से ओकरा सादी करे ला जेतना अगुआ आवथ ऊ सब घुर जाथ। गिरहथवा सोच में पड़ गेल कि एहनी के कइसे बिआह होयत। अगुअवन के सामने लइकवन कुछ बोल देवे, आउ ओहनी तोतराहा समझ के भाग जाथ। एक दिन ऊ अपन बेटवन के समझौलक कि जब अगुअवन अयथुन, तऽ तोहनी कुच्छो बोलवे न करिहें। केतनो पूछतथुन तइयो न बोलिहें। 

कुछ दिना के बाद ओहिनी के सादी ला फिनो अगुअवन अयलन । लड़कवन के देखे ला बोलावल गेल। ओहनी के पूछल जाय तऽ कुच्छो बोलवे न करे। अगुअवन समझलन कि लइकवन गूँग हे। तऽ बप्पा कहलक कि एहनी बोलऽ हे, तो आंधी आ जा है। घर में रोज महाभारते होल रहऽ हे। ई घड़ी खाली अपने से सरमाइत हे। सास-ससुर के सामने सरमाय के ही तो मोल हे । अगुअवन समझलन कि लइकन खूब सुसील है। इनकरे से हम अप्पन चारो बेटिअन के सादी कर दीहीं, बड़ा अच्छा होयत। से ऊ लइकवन के पसंद कर लेलन। खाय.पीये बने लगल । खूब खातिर बात होवे लगल। 
 
लइकवन के मइया बजका बनावे लगल । अप्पन बेटवन के ऊ बइगन लावे ला कहलक तो ओहनी दूरा के सामनहीं बइगन के खेत में चल गेल। अगुअवन ओहिजे कुआँ पर नेहाइत हलन। लइकवन बइगन तोड़इत हलन कि एगो चूहा के बच्चा निकल के भागल। बड़का बोलल- ''अले तुतली, तुतली, तुतली ?'' ''तहाँ, तहाँ, तहाँ ? -मँझिला कहलक। ई सुन के सँझिला डाँटकई - ''मइया ता कहलकियो हल?'’ अंत में छोटका जोर से कहलक कि ''हम तो तुप्पे-तुप्प।'' एहनी सन के ई तरह से बतियइते सुनके अगुअवन तो दंग रह गेलन । उनकर बोली सुन के ऊ जान गेलन कि लइकन काहे न बोलइत हलन। अब तो ऊ खाय-पीये ला भी न चाहलन । नेहा के अप्पन छड़ी, छाता माँगलन आउ घर के रसता नापलन।