---
slug: "/mft-lakh-taka"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "लाख टका के बात"
---
महाकवि भारवि बाल्यकाल से ही सुन्नर काव्य रचे लगलन हल, जेकर चारों ओर धूम मचल हल। बाकि महाकवि भारवि के बाबू जी, जे अपने भारी पंडित हलन, आउ कविताई भी करऽ हलन, ऊ अप्पन पूत के कभियो बड़ाई न करऽ हलन। एह बात से महाकवि भारवि के मन बड़ी उदास रहऽ हल। अन्त में अप्पन बाबू जी पर एतना खीझ गेलन कि उनकर हत्या के विचार कयलन।
 
बाहर के खूँटी पर एगो चोख तलवार टंगल हल। ऊ ओकरा उतार लेलन। अधरतिया होवे जा रहल हल। अन्हेरिया पच्छ के अन्हकार छायल हल। चारों ओर सन्नाटा पसरल हल। सामने कोठरी के अन्दर उनकर माय, आउर बाबू जी बतिया रहलन हल। महाकवि के माय कह रहलथिन हल कि ''अपने के बेटा के तन-मन ठिरुआयल जा रहल हे। ओकर कविताई के दुनिया भर में बड़ाई होवऽ हे, बाकि अपने हरमेसा दुत्कारवे करऽ ही ।'' ई सुन के महाकवि बाबू हँस पड़लथिन और कहलकथिन कि ''दुत पगली! हम तऽ जानवे करऽ ही कि हम्मर बेटा सबसे बढ़िया कविताई करऽ हे। बाकि ओकर परसंसा एह वास्ते हम न करऽ ही कि परसंसा से ओकर मन में गर्व औ' गुमान उपजत, आउर ओकर विकास ठुरिया जायत!'' 

बाबू जी के बात सुन के महाकवि भारवि के मन ग्लानि से भर गेल। ऊ सोचलन कि हम्मर बाबू जी केतना महान् हथ। ऊ का सोच हथन, आउ हम का सोच रहली हे। से ऊ अप्पन बाबू जी के चरन पर गिर पड़लन। ऊ अप्पन मन में चल रहल विचार के अंधड़ से उनका परिचय करौलन, आउ अप्पन मन में करल गेल पाप के प्रायश्चित करे ला दंड मांगलन। महाकवि के बाबू जी उनका छमा दे देलन, बाकि ऊ न मानलन आउर अप्पन पाप के दंड देवे के बात पर ऊ अड़ल रहलन। तऽ उनकर बाबू जी उनका बारह बरीस तक बकरी चरावे के दंड देलन। ऊ बकरी चरावे ला निकल गेलन।
 
बाकि बकरी चरावइत उनकरा जिनगी काटना भारी मोसकिल भे गेल। से ऊ ताड़ के पत्ता पर अप्पन एगो कविता के श्‍लोक लिखलन आउ एगो सेठ जी के पास जाके ओकरा बेच देवे के विचार कयलन। सेठ जी बात के दाम पूछलक त ऊ ओकर दाम एक लाख टका बतौलन। सेठ जी उनका एक लाख टका दे देलन, आउ अप्पन सोवे के कमरा में सिरहाने टाँग देलन।
 
सेठ जी के अउरत के पैर भारी हल। व्यापार के सिलसिला में ओही घरी सेठ जी परदेस जाय के विचार कयलन, आउर अप्पन मुंसी जी के अप्पन घर के सब रोजगार आउर हिसाब-किताब सौंप के ऊ परदेस चल गेलन। सेठ जी परदेस में बीस साल रह गेलन। बीस साल बाद जब ऊ खूब धन-दौलत कमा के आउ अप्पन नाव पर सामान लाद के अप्पन देस अयलन, तऽ उत्कंठा में भरल अप्पन घर में पहुँचलन। ऊ घरी उनकर घरओली सूतल हल। उहाँ ऊ देखऽ हथ कि उनकर मेहरारू के बगल में एगो जवान मरद सूतल हे। ई देख के उनकर तरवा के लहर कपार चढ़ गेल, आउ ऊ ओकरे मारे ला सिरहाने टँगल तलवार उतारे चललन। तभिये उनकर नजर सिरहाने टँगल ताड़ के पत्ता पर लिखल महाकवि के लाख टका के बात पर पड़ गेल कि-  ''जल्दीबाजी में कउनो काम करे के न चाहीं, न तो बाद में बड़ी पछतावे के पड़े हे!''   

ऊ बात पढ़ के सेठ जी रुक गेलन, अप्पन मेहरारू के जगौलन, फिनो पूछलन कि उनकर बगल में लेटल जवान मरद कउन हे? तऽ ऊ बतौलन कि ''ऊ उनकरे बेटा हे। जब ऊ धन-दौलत कमावे ला परदेस जा रहलन हल, तऽ उनकर पैर भारी हल। उनकरा पीछे में ओही बेटा भेल। अब ओही सब रोजगार-पाती सम्हारल करऽ हे!'’ सुन के सेठ जी एक तुरी कॉप गेलन, आज्झ केतना बड़ा अनर्थ हो जायत हल। उनका बिसवास हो गेल कि सचमुच जे बात कभी ऊ खरीदलन हल, ऊ सच्चो लाख टका के बात हे! 