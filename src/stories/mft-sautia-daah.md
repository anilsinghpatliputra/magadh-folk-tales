---
slug: "/mft-sautia-daah"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "सइतिन डाह"
---
एगो राजा हलन जे संतान ला एक-एक करके छव गो सादी कयलन, बाकि कोई लइका-फइका न भेल। अंत में एगो आउ सादी कयलन। भागबस ओकरा से गरभ रह गेल। जब ई बात पहिलकी छवो रानी जान गेलन तो ओहनी के सक भेल कि अब हमनी के इहाँ रहतब न हे। से छवो मिल के ओकरा पर दोस मँढ़लन आउ राजा से कह के घर से निकलवा देलन । छोटकी रानी निकल के भीख-उख माँगे लगलन, आउ अप्पन जीवन पाले लगलन। एक दिन उनका एगो बेटा जलम लेलक। ओकरा पोसे-पाले लगलन। 

अब ऊ जब जवान भेल तो काम-काज ला इधर-उधर जायल चाहलन। ओकर माय कहलकई कि ''पूरब जइहँऽ, पच्छिम जइहँऽ, उत्तर जइहँऽ बाकि दक्खिन मत जइहँऽ!'' बेटा ई बात सुन के एकर कारन जानल चाहलक । माय पहिले तो न बतावल चाहे, बाकि अंत में कहलक कि ''दक्खिन में तोर बाप के राज हव । उहाँ राजा के छव गो रानी हमर सइतिन हथ। तोरा जान गेला पर जान से मुआ देथुन !'' एतना सुन के लड़का न मानलक आउ दखिने तरफ निकलल । उहाँ जा के राजा किहाँ ऊ काम करे ला रह गेल। कुछ दिन के बाद रनियन के मालूम हो गेल कि ई राजा के छोटकी रानी के बेटा हे । राजा जान जयतन तो हमनी के निकाल के एकरे रख लेतन। ई से ओहनी राजा के पास चुगली करके लड़कवा के बँधवा देलन। 

ढेर दिन होवे पर ओकर मइया रोइत-रोइत खोजे निकलल। ओकरा रोआई आउ विलाप से पेड़-बगाद सब मुरझाय लगल । ओकरा पता लगल कि हमर बेटा राजा किहाँ बँधायल हे, तो रोज राजा के पिछुत्ती रेंड़ के झोराड़ में जा के रोवे लगल। रोआई सुन के एक दिन राजा अप्पन नोकर के भेजलन । नोकरवन जा के पूछलन कि तूं के हऽ? देव हऽ कि पितर हऽ कि जिन्न हऽ कि परी हऽ । तोरा का दुख पड़लवऽ कि इहाँ आन के रोज रोवऽ हऽ ?  तइयो ऊ रोवते गेल-
*''मंड़ई में जलमल पुत्ता, ओड़िया ते तोपली हो, कउनो ठकुरवा बेड़िया ठोकले हो राम!'’* 

तब ई विलाप सुन के खुदे राजा आ गेलन आउ पूछलन कि तूं के हऽ, आउ काहे ला रोइत हऽ ? तऽ रानी बोलल कि ''हमर एगो लड़का अपनही हीं काम करे ला आयल हल, आउ अपने ओकरे बान्हले ही। एही ला हम रोवऽ ही।'’ राजा ओकरा बारे में सब हाल जानल चाहलन, तऽ ऊ पीछे के सब कहानी कह सुनौवलक कि 'जब हमरा गरभ रहल तबहिएं हमर छवो सइतिन हमरा घरे से निकलवा देलन। ओही गरभ के लड़का के अपने बन्हले ही! ता दिन से हम कोई तरह माँग-खा के जिनगी बितावइत ही!' राजा एतना सुन के बेटा ला बेआकुल हो जाइत हथ, आउ छवो रानी के खादे-भुँसे गड़हारा भरवा देइत हथ। फिन छोटकी रानी के महल में ले जा के रखे लगलन। ओही लड़का राजकुमार बनल । कुछ दिन के बाद ओही राजा भेल ।