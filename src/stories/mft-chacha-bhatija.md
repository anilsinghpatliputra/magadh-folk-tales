---
slug: "mft-chacha-bhatija"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "वर्णाश्रम-कथा"
title: "चचा-भतीजा"
---
दूगो बहादुर छत्री हलन । दूनो चचा-भतीजा भी हलन । दूनो चचा-भतीजा एक दिन कुटुमतारे चललन । कुछ दूर चलला पर थकान मालूम भेल, तो चचा कहलन कि एगो कथा कहऽ । भतीजा कहलक कि हमरा एको कथा न आवे । चचा जोर लगौलन कि कथा से रास्ता भी कटत, आउ मन भी लगत । भतीजवा के कथा तो आवऽ न हल, बाकि चचवा के तंग कयला पर गोड़ से एगो जूता निकाललक आठ तड़ातड़ जमा देलक। जूता खा के चचा बिगड़ल आउ ओकरा रगेदलक । भतीजा भागल आउ कुछ दूर आगे निकल गेल । 

उहाँ कुछ नट डेरा गिरवले हल । नटवा पूछलक कि रे बाबू, तूं कहाँ से आवइत हें, आउ कहाँ जयवे? भतीजा बोलल कि लंका से आवइत ही, पलंका जायम । ऊ लंका के समाचार पूछलक, तो जवाब देलक कि कह सुनइअउ कि कर देखइ अउ। नटवा कहलक कि करके देखाइए दे। तब भतिजवा कहलक कि तोहनी अपन सब समान जमा कर । समान जमा करवा के ऊ सलाई बार देलक । हह-हह लहरे लगल, तो नटवा ओकरा खदेरलक। 

ऊ भाग चलल आउ कुछ दूर चल गेल, कि एगो अहीरिन माठा बेचे जाइत हल। देखलक तो अहीरिनियाँ कहकई कि एगो कथा कह, जे खट्टा भी लगे, मीठा भी लगे आउ सवाद भी लगे, साथ-साथ रस्ता भी कटे । त ऊ पीछे से एक मुक्का ओकर टहरी पर मार देलक आउ टहरी के फूटे से माठा गिरे लगल । कपार से माठा मुँह-ओठ आउ नीचे तक आ गेल। अहिरिनियाँ भी रगेदलक। 

उहाँ से एगो पनेरिन भीरू गेल आउ एक अधेली के पान माँगलक । पनेरनिया कहलक कि जो-जो, एक अधेली के पान मिलऽ हे? जेकर मुँह लाल देखिहें, ओकरे में रगड़ लिहें । ऊ घूम के चलल तो पनेरनिया के बेटिये पान खयले हलई । ओकरे मुँह में, पकड़ के, अप्पन जीभ रगड़ देलक। बेटिया भी गरिआवइत-गरिआवइत रगेदल, बाकि ऊ न पकड़ायल, तो खदेरेओला चारो चचवा, नटवा, अहिरिनियाँ आउ पनेरनियाँ एके जगुन हो गेलन । सब मिल के थाना पर जा के नालिस कयलन । 

दारोगा जी भतीजवा के पकड़वैलन । ओकरा से पूछलन कि का बात हउ? भतीजवा कहे लगल- ''चाचा कहलन कि अइसन कथा कहऽ कि रस्ता कट जाय, त हम पाँच जूता लगौली, आउ भागली, ऊ रगेदलन त रास्ता कटल कि न?'’ तब दरोगा पूछलन कि नट के का बात हे? उ कहलक कि ''हम भागल आवइत हली, तो पूछलक कि कहाँ से आवइत हें, आउ कहाँ जयबे? हम कहली कि लंका से आवइत ही आउ पलंका जायम । त ऊ लंका के समाचार पूछलक, आउ हमरा ई कहला पर कि कहिवऽ कि देखइवऽ, तो ऊ कहलक कि करिए के देखावऽ । तऽ ओहनी समान जमा कयलन, आउ हम आग लगा देली। लंका में का होयल हल? आगे न लगल हल?'’ 

दरोगवा पूछलक कि अहिरिनियाँ के का कइलहीं हे?  ऊ बतौलक कि ''ई हमरा से कहलक कि एगो कथा कहऽ, जे खट्टा लगे, मीठा लगे आउ सवाद भी लगे, साथ ही रास्ता भी कटे, तो ओकर टहरी पर हम एक मुक्का मारली। टहरी फूट के दही ओकर मुँह में गेल, तो दही खटटा-मीठा आउ सबदगर न लगऽ हे? साथै दउड़ल तो रस्ता भी कटल !'' दरोगा पूछलन कि पनेरनियाँ के बेटिया के मुँह में काहे जीभ रगड़लहीं?   भतीजा बोलल कि ''एकरे मइया से पान माँग ली, तो कहलक कि जेकर मुँह लाल देखिहँ, ओकरें में रगड़ लिहें। तऽ हम घूमली तो ओकर बेटिये पर नजर पड़ गेल, जे पान खयले हले। तऽ ओकर मुँह पकड़ के हम अप्पन जीभ रगड़ देली। एकरा में हमर कउन कसूर है?'’ 

दरोगा जी कहलन कि ''तू चार गो गलती कयले हें। ई से चार रुपेया डाँड़ लाव।'' भतीजा सोचलक कि हमर पाँच रुपेया के नोट हे, आउ ई चारे गो माँगइत हथ। दे देम, तो एक रुपेया ई लौटावत त हइए न? ई सोच के बावाँ हाथ में पाँच रुपेया के नोट निकाल लेलक, आउ दहिना हाथ से दरोगा जी के गाल पर एक तमाचा मार के नोट तड़ाक दे धर देलक। दारोगा जी पूछलन कि हमरा काहे मरलें, तो भतीजवा जवाब देलक कि ''चार गलती पर चार रुपेया तू डाँड़ लेलऽ, तो एक गलती आउ हो गेल, तऽ पाँचो रुपेया तूं लेलऽ। अब राम-राम कर हम चललीवऽ !'' 